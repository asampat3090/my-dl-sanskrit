



ओं
मनो हि द्विविधं प्रोक्तं शुद्धं चाशुद्धमेव च  ।
अशुद्धं कामसंकल्पं शुद्धं कामविवर्जितम्  ॥ १ ॥
मन एव मनुष्याणां कारणं बन्धमोक्षयोः  ।
बन्धाय विषयासक्तं मुक्त्यै निर्विषयं स्मृतम्  ॥ २ ॥
यतो निर्विषयस्यास्य मनसो मुक्तिरिष्यते  ।
तस्मान्निर्विषयं नित्यं मनः कार्यं मुमुक्षुणा  ॥ ३ ॥
निरस्तविषयासङ्गं संनिरुद्धं मनो हृदि  ।
यदा यात्युन्मनीभावं तदा तत्परममदम्  ॥ ४ ॥
तावदेव निरोद्धव्यं यावद्धृदि गतं क्षयम्  ।
एतज्ज्ञानं च मोक्षं च अतोऽन्यो ग्रन्थविस्तरः  ॥ ५ ॥
नैव चिन्त्यं न चाचिन्त्यमचिन्त्यं चिन्त्यमेव च  ।
पक्षपातविनिर्मुक्तं ब्रह्म सम्पद्यते तदा  ॥ ६ ॥
स्वरेण संधयेद्योगमस्वरं भावयेत्परम्  ।
अस्वरेण हि भावेन भावो नाभाव इष्यते  ॥ ७ ॥
तदेव निष्कलं ब्रह्म निर्विकल्पं निरञ्जनम्  ।
तद्ब्रह्माहमिति ज्ञात्वा ब्रह्म सम्पद्यते ध्रुवम्  ॥ ८ ॥
निर्विकल्पमनन्तं च हेतुदृष्टान्तवर्जितम्  ।
अप्रमेयमनाद्यं च ज्ञात्वा च परमं शिवम्  ॥ ९ ॥
न निरोधो न चोत्पत्तिर्न वन्द्यो न च शासनम्  ।
न मुमुक्षा न मुक्तिश्च इत्येषा परमार्थता  ॥ १० ॥
एक एवात्मा मन्तव्यो जाग्रत्स्वप्नसुषुप्तिषु  ।
स्थानत्रयाद्व्यतीतस्य पुनर्जन्म न विद्यते  ॥ ११ ॥
एक एव हि भूतात्मा भूते भूते व्यवस्थितः  ।
एकधा बहुधा चैव दृश्यते जलचन्द्रवत् ॥ १२ ॥
घटसंभृतमाकाशं लीयमाने घटे यथा  ।
घटो लीयेत नाकाशं तद्वज्जीवो घटोपमः  ॥ १३ ॥
घटवद्विविधाकारं भिद्यमानं पुनः पुनः  ।
तद्भग्नं न च जानाति स जानाति च नित्यशः  ॥ १४ ॥
शब्दमायावृतो यावत्तावत्तिष्ठति पुष्करे  ।
भिन्ने तमसि चैकत्वमेकमेवानुपश्यति  ॥ १५ ॥
शब्दाक्षरं परं ब्रह्म यस्मिन् क्षीणे यदक्षरम्  ।
तद्विद्वानक्षरं ध्यायेद्यदीच्छेच्छान्तिमात्मनः  ॥ १६ ॥
द्वे विद्ये वेदितव्ये तु शब्दब्रह्म परं च यत् ।
शब्दब्रह्मणि निष्णातः परं ब्रह्माधिगच्छति  ॥ १७ ॥
ग्रन्थमभ्यस्य मेधावी ज्ञानविज्ञानतत्त्वतः  ।
पलालमिव धान्यार्थी त्यजेद्ग्रन्थमशेषतः  ॥ १८ ॥
गवामनेकवर्णानां क्षीरस्याप्येकवर्णता  ।
क्षीरवत्पश्यते ज्ञानं लिङ्गिनस्तु गवां यथा  ॥ १९ ॥
घृतमिव पयसि निगूढं भूते भूते च वसति विज्ञानम्  ।
सततं मन्थयितव्यं मनसा मन्थानभूतेन  ॥ २० ॥
ज्ञाननेत्रं समादाय चरेद्वह्निमतः परम्  ।
निष्कलं निर्मलं शान्तं तद्ब्रह्माहमिति स्मृतम्  ॥ २१ ॥
सर्वभूताधिवासं च यद्भूतेषु वसत्यधि  ।
सर्वानुग्राहकत्वेन तदस्म्यहं वासुदेव  ॥ २२ ॥

