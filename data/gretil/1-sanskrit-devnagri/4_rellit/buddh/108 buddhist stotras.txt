
स्तोत्र १:   अध्यर्धसतक
स्तोत्र २:   अदिबुद्धद्वदसकस्तोत्र
स्तोत्र ३:   अकसगर्भनमस्तोत्तरसतस्तोत्र
स्तोत्र ४:   (अर्य)मन्जुस्रिनमस्तोत्तरसतकस्तोत्र
स्तोत्र ५:   (अर्य)तरनमस्करैकविम्सतिस्तोत्र
स्तोत्र ६:   (अर्य)तरस्रग्धरस्तोत्र
स्तोत्र ७:   (अर्य)तरस्तोत्तरसतनमस्तोत्र
स्तोत्र ८:   (अर्य)तरस्तुति
स्तोत्र ९:   अस्तमत्र्कस्तोत्र
स्तोत्र १०:   अवधनस्तोत्र
स्तोत्र ११:   अवलोकितेस्वरहयग्रिवधरनि
स्तोत्र १२:   अवलोकितेस्वरस्तकस्तोत्र
स्तोत्र १३:   अवलोकितेस्वरस्तव
स्तोत्र १४:   अवलोकितेस्वरस्तोत्र
स्तोत्र १५:   अवलोकितेस्वरस्तोत्र
स्तोत्र १६:   अवलोकितेस्वरस्तोत्तरसतनमस्तोत्र
स्तोत्र १७:   भद्रचरिप्रनिधनस्तोत्र
स्तोत्र १८:   भक्तिसतक
स्तोत्र १९:   बुद्धभत्तरकस्तोत्र
स्तोत्र २०:   बुद्धगन्दिस्तव
स्तोत्र २१:   बुद्धस्तोत्र
स्तोत्र २२:   चैत्यवन्दनस्तोत्र
स्तोत्र २३:   चक्रसम्वरस्तुति
स्तोत्र २४:   चन्दिकदन्दकस्तोत्र
स्तोत्र २५:   चतुह्सस्तिसम्वरस्तोत्र
स्तोत्र २६:   दसभुमिस्वरो नम महयनसुत्ररत्नरजस्तोत्र
स्तोत्र २७:   धर्मधतुनमस्तव
स्तोत्र २८:   धर्मधतुवगिस्वरमन्दलस्तोत्र
स्तोत्र २९:   गन्दिस्तव
स्तोत्र ३०:   गनेसस्तोत्र
स्तोत्र ३१:   गुह्येस्वरिस्तोत्र
स्तोत्र ३२:   गुरुरत्नत्रयस्तोत्र
स्तोत्र ३३:   हरतिस्तोत्र
स्तोत्र ३४:   कल्यनपन्चविम्सतिस्तोत्र
स्तोत्र ३५:   कल्यनत्रिम्सतिकस्तोत्र
स्तोत्र ३६:   कमलकरसर्वतथगतस्तोत्र
स्तोत्र ३७:   लोकनथस्तोत्र
स्तोत्र ३८:   लोकतितस्तव
स्तोत्र ३९:   लोकेस्वरसतक
स्तोत्र ४०:   लोकेस्वरस्तोत्र
स्तोत्र ४१:   मध्यमकसस्त्रस्तुति
स्तोत्र ४२:   महबोधिभत्तरकस्तोत्र
स्तोत्र ४३:   महबोधिवन्दनस्तक
स्तोत्र ४४:   महचक्रवर्तिनमस्तोत्तरसतस्तोत्र
स्तोत्र ४५:   महकलस्तोत्र
स्तोत्र ४६:   महप्रतिसरस्तोत्र
स्तोत्र ४७:   महोग्रतरस्तकस्तोत्र
स्तोत्र ४८:   महोग्रतरस्तुति
स्तोत्र ४९:   मअलसोदसस्तुति
स्तोत्र ५०:   मअलस्तक
स्तोत्र ५१:   मन्जुस्रिस्तोत्र
स्तोत्र ५२:   मन्जुवज्रस्तोत्र
स्तोत्र ५३:   मरविजयस्तोत्र
स्तोत्र ५४:   नैरत्मस्तकस्तोत्र
स्तोत्र ५५:   नरकोद्धरस्तोत्र
स्तोत्र ५६:   निरौपम्यस्तव
स्तोत्र ५७:   पन्चक्सरस्तोत्र
स्तोत्र ५८:   पन्चरक्सदेविस्तोत्रनि
स्तोत्र ५९:   पन्चतथगतस्तोत्र
स्तोत्र ६०:   पन्चतथगतस्तुतिगथ
स्तोत्र ६१:   परमर्थस्तव
स्तोत्र ६२:   पिथस्तव
स्तोत्र ६३:   पोतलकस्तक
स्तोत्र ६४:   प्रज्नपरमितस्तोत्र
स्तोत्र ६५:   प्रज्नपरमितस्तुति
स्तोत्र ६६:   प्रतिसरस्तोत्र
स्तोत्र ६७:   रक्सकल(कर)स्तव
स्तोत्र ६८:   रत्नमलस्तोत्र
स्तोत्र ६९:   रुपस्तव
स्तोत्र ७०:   सदभिज्नस्तोत्र
स्तोत्र ७१:   सद्गतिस्तोत्र
स्तोत्र ७२:   सप्तबुद्धस्तोत्र
स्तोत्र ७३:   सप्तजिनस्तव
स्तोत्र ७४:   सप्तक्सरस्तोत्र
स्तोत्र ७५:   सप्तविधनुत्तरस्तोत्र
स्तोत्र ७६:   सत्परमितस्तोत्र
स्तोत्र ७७:   सत्त्रिम्सत्सम्वरस्तुति
स्तोत्र ७८:   सत्त्वरधनगथ
स्तोत्र ७९:   सक्यसिम्हस्तोत्र (ब्रह्मन क्र्तम्)
स्तोत्र ८०:   सक्यसिम्हस्तोत्र (छन्दोऽम्र्तोद्ध्र्तम्)
स्तोत्र ८१:   सक्यसिम्हस्तोत्र (दुर्गतिपरिसोधनोद्ध्र्तम्)
स्तोत्र ८२:   सक्यसिम्हस्तोत्र (नवग्रहक्र्तम्)
स्तोत्र ८३:   सक्यसिम्हस्तोत्र (सन्करक्र्तम्)
स्तोत्र ८४:   सक्यसिम्हस्तोत्र (सुरपतिक्र्तम्)
स्तोत्र ८५:   सक्यसिम्हस्तोत्र (विस्नुक्र्तम्)
स्तोत्र ८६:   सक्यसिम्हस्तोत्र (यसोधरक्र्तम्)
स्तोत्र ८७:   सरदस्तकस्तोत्र
स्तोत्र ८८:   स्रग्धरपन्चकस्तोत्र
स्तोत्र ८९:   सुप्रभतस्तोत्र
स्तोत्र ९०:   स्वयम्भुस्तव
स्तोत्र ९१:   स्वयम्भुस्तोत्र
स्तोत्र ९२:   वगिस्वरवर्ननस्तोत्र
स्तोत्र ९३:   वग्वनिस्तोत्र
स्तोत्र ९४:   वज्रदेविस्तोत्र
स्तोत्र ९५:   वज्रमहकलस्तोत्र
स्तोत्र ९६:   वज्रपनिनमस्तोत्तरसतस्तोत्र
स्तोत्र ९७:   वज्रसत्त्वस्तोत्र
स्तोत्र ९८:   वज्रसत्त्वस्तुति
स्तोत्र ९९:   वज्रविलसिनिस्तोत्र
स्तोत्र १००:   वज्रविलसिनिसधनस्तव
स्तोत्र १०१:   वज्रयोगिनिप्रनमैकविसिक
स्तोत्र १०२:   वज्रयोगिन्यह्पिन्दर्थस्तुति
स्तोत्र १०३:   वज्रयोगिन्यह्स्तुतिप्रनिधन
स्तोत्र १०४:   वसन्ततिलकस्तुति
स्तोत्र १०५:   वसुधरनमधरनिस्तोत्र
स्तोत्र १०६:   वसुधरस्तोत्र
स्तोत्र १०७:   विद्यक्सरस्तोत्र
स्तोत्र १०८:   अद्वयपरमर्थ नमसन्गिति


२) लिस्तोf स्तोत्रस्(wइथ्दिअच्रितिच्स्):

स्तोत्र १:   अध्यर्धशतक
स्तोत्र २:   आदिबुद्धद्वादशकस्तोत्र
स्तोत्र ३:   आकाशगर्भनामाष्टोत्तरशतस्तोत्र
स्तोत्र ४:   (आर्य)मञ्जुश्रीनामाष्टोत्तरशतकस्तोत्र
स्तोत्र ५:   (आर्य)तारानमस्कारैकविंशतिस्तोत्र
स्तोत्र ६:   (आर्य)तारास्रग्धरास्तोत्र
स्तोत्र ७:   (आर्य)ताराष्टोत्तरशतनामस्तोत्र
स्तोत्र ८:   (आर्य)तारास्तुति
स्तोत्र ९:   अष्टमातृकास्तोत्र
स्तोत्र १०:   अवधानस्तोत्र
स्तोत्र ११:   अवलोकितेश्वरहयग्रीवधारणी
स्तोत्र १२:   अवलोकितेश्वराष्टकस्तोत्र
स्तोत्र १३:   अवलोकितेश्वरस्तव
स्तोत्र १४:   अवलोकितेश्वरस्तोत्र
स्तोत्र १५:   अवलोकितेश्वरस्तोत्र
स्तोत्र १६:   अवलोकितेश्वराष्टोत्तरशतनामस्तोत्र
स्तोत्र १७:   भद्रचरीप्रणिधानस्तोत्र
स्तोत्र १८:   भक्तिशतक
स्तोत्र १९:   बुद्धभट्टारकस्तोत्र
स्तोत्र २०:   बुद्धगण्डीस्तव
स्तोत्र २१:   बुद्धस्तोत्र
स्तोत्र २२:   चैत्यवन्दनास्तोत्र
स्तोत्र २३:   चक्रसंवरस्तुति
स्तोत्र २४:   चण्डिकादण्डकस्तोत्र
स्तोत्र २५:   चतुःषष्टिसंवरस्तोत्र
स्तोत्र २६:   दशभूमीश्वरो नाम महायानसूत्ररत्नराजस्तोत्र
स्तोत्र २७:   धर्मधातुनामस्तव
स्तोत्र २८:   धर्मधातुवागीश्वरमण्डलस्तोत्र
स्तोत्र २९:   गण्डीस्तव
स्तोत्र ३०:   गणेशस्तोत्र
स्तोत्र ३१:   गुह्येश्वरीस्तोत्र
स्तोत्र ३२:   गुरुरत्नत्रयस्तोत्र
स्तोत्र ३३:   हारतीस्तोत्र
स्तोत्र ३४:   कल्याणपञ्चविंशतिस्तोत्र
स्तोत्र ३५:   कल्याणत्रिंशतिकास्तोत्र
स्तोत्र ३६:   कमलाकरसर्वतथागतस्तोत्र
स्तोत्र ३७:   लोकनाथस्तोत्र
स्तोत्र ३८:   लोकातीतस्तव
स्तोत्र ३९:   लोकेश्वरशतक
स्तोत्र ४०:   लोकेश्वरस्तोत्र
स्तोत्र ४१:   मध्यमकशास्त्रस्तुति
स्तोत्र ४२:   महाबोधिभट्टारकस्तोत्र
स्तोत्र ४३:   महाबोधिवन्दनाष्टक
स्तोत्र ४४:   महाचक्रवर्तिनामाष्टोत्तरशतस्तोत्र
स्तोत्र ४५:   महाकालस्तोत्र
स्तोत्र ४६:   महाप्रतिसरास्तोत्र
स्तोत्र ४७:   महोग्रताराष्टकस्तोत्र
स्तोत्र ४८:   महोग्रतारास्तुति
स्तोत्र ४९:   मङ्गलषोडशस्तुति
स्तोत्र ५०:   मङ्गलाष्टक
स्तोत्र ५१:   मञ्जुश्रीस्तोत्र
स्तोत्र ५२:   मञ्जुवज्रस्तोत्र
स्तोत्र ५३:   मारविजयस्तोत्र
स्तोत्र ५४:   नैरात्माष्टकस्तोत्र
स्तोत्र ५५:   नरकोद्धारस्तोत्र
स्तोत्र ५६:   निरौपम्यस्तव
स्तोत्र ५७:   पञ्चाक्षरस्तोत्र
स्तोत्र ५८:   पञ्चरक्षादेवीस्तोत्राणि
स्तोत्र ५९:   पञ्चतथागतस्तोत्र
स्तोत्र ६०:   पञ्चतथागतस्तुतिगाथा
स्तोत्र ६१:   परमार्थस्तव
स्तोत्र ६२:   पीठस्तव
स्तोत्र ६३:   पोतलकाष्टक
स्तोत्र ६४:   प्रज्ञापारमितास्तोत्र
स्तोत्र ६५:   प्रज्ञापारमितास्तुति
स्तोत्र ६६:   प्रतिसरास्तोत्र
स्तोत्र ६७:   रक्षाकाल(कर)स्तव
स्तोत्र ६८:   रत्नमालास्तोत्र
स्तोत्र ६९:   रूपस्तव
स्तोत्र ७०:   षडभिज्ञस्तोत्र
स्तोत्र ७१:   षड्गतिस्तोत्र
स्तोत्र ७२:   सप्तबुद्धस्तोत्र
स्तोत्र ७३:   सप्तजिनस्तव
स्तोत्र ७४:   सप्ताक्षरस्तोत्र
स्तोत्र ७५:   सप्तविधानुत्तरस्तोत्र
स्तोत्र ७६:   षट्पारमितास्तोत्र
स्तोत्र ७७:   षट्त्रिंशत्संवरस्तुति
स्तोत्र ७८:   सत्त्वाराधनगाथा
स्तोत्र ७९:   शाक्यसिंहस्तोत्र (ब्रह्मणा कृतम्)
स्तोत्र ८०:   शाक्यसिंहस्तोत्र (छन्दोऽमृतोद्धृतम्)
स्तोत्र ८१:   शाक्यसिंहस्तोत्र (दुर्गतिपरिशोधनोद्धृतम्)
स्तोत्र ८२:   शाक्यसिंहस्तोत्र (नवग्रहकृतम्)
स्तोत्र ८३:   शाक्यसिंहस्तोत्र (शङ्करकृतम्)
स्तोत्र ८४:   शाक्यसिंहस्तोत्र (सुरपतिकृतम्)
स्तोत्र ८५:   शाक्यसिंहस्तोत्र (विष्णुकृतम्)
स्तोत्र ८६:   शाक्यसिंहस्तोत्र (यशोधराकृतम्)
स्तोत्र ८७:   शारदाष्टकस्तोत्र
स्तोत्र ८८:   स्रग्धरापञ्चकस्तोत्र
स्तोत्र ८९:   सुप्रभातस्तोत्र
स्तोत्र ९०:   स्वयंभूस्तव
स्तोत्र ९१:   स्वयम्भूस्तोत्र
स्तोत्र ९२:   वागीश्वरवर्णनास्तोत्र
स्तोत्र ९३:   वाग्वाणीस्तोत्र
स्तोत्र ९४:   वज्रदेवीस्तोत्र
स्तोत्र ९५:   वज्रमहाकालस्तोत्र
स्तोत्र ९६:   वज्रपाणिनामाष्टोत्तरशतस्तोत्र
स्तोत्र ९७:   वज्रसत्त्वस्तोत्र
स्तोत्र ९८:   वज्रसत्त्वस्तुति
स्तोत्र ९९:   वज्रविलासिनीस्तोत्र
स्तोत्र १००:   वज्रविलासिनीसाधनास्तव
स्तोत्र १०१:   वज्रयोगिनीप्रणामैकविशिका
स्तोत्र १०२:   वज्रयोगिन्याः पिण्डार्थस्तुति
स्तोत्र १०३:   वज्रयोगिन्याः स्तुतिप्रणिधान
स्तोत्र १०४:   वसन्ततिलकास्तुति
स्तोत्र १०५:   वसुधारानामधारणीस्तोत्र
स्तोत्र १०६:   वसुधारास्तोत्र
स्तोत्र १०७:   विद्याक्षरस्तोत्र
स्तोत्र १०८:   अद्वयपरमार्था नामसङ्गीति



___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १:


अध्यर्धशतकं नाम स्तोत्रम्
आचार्यमातृचेटविरचितम् (प्रसादप्रतिभोधव = शतपञ्चाशत्क ओf मातृचेट)

१ उपोद्घातः

नमो बुद्धाय

सर्वदा सर्वथा सर्वे यस्य दोषा न सन्ति ह ।
सर्वे सर्वाभिसारेण यत्र चावस्थिता गुणाः ॥ स्तोत्र १.१ ॥
तमेव शरणं गन्तुं तं स्तोतुं तमुपासितुम् ।
तस्यैव शासने स्थातुं न्याय्यं यद्यस्ति चेतना ॥ स्तोत्र १.२ ॥
सवासनाश्च ते दोषा न सन्त्येकस्य तायिनः ।
सर्वे सर्वविदः सन्ति गुणास्ते चानपायिनः ॥ स्तोत्र १.३ ॥
न हि प्रतिनिविष्टोऽपि मनोवाक्कायकर्मसु ।
सह धर्मेण लभते कश्चिद्भगवतोऽन्तरम् ॥ स्तोत्र १.४ ॥
सोऽहं प्राप्य मनुष्यत्वं ससद्धर्ममहोत्सवम् ।
महार्णवयुगच्छिद्रकूर्मग्रीवार्पणोपमम् ॥ स्तोत्र १.५ ॥
अनित्यताव्यनुसृतां कर्मच्छिद्रससंशयाम् ।
आत्तसारां करिष्यामि कथं नेमां सरस्वतीम् ॥ स्तोत्र १.६ ॥
इत्यसंख्येयविषयानवेत्यापि गुणान्मुनेः ।
तदेकदेशप्रणयः क्रियते स्वार्थगौरवात् ॥ स्तोत्र १.७ ॥
स्वयम्भुवे नमस्तेऽस्तु प्रभूताद्भुतकर्मणे ।
यस्य संख्याप्रभावाभ्यां न गुणेष्वस्ति निश्चयः ॥ स्तोत्र १.८ ॥
इयन्त इति नास्त्यन्त ईदृशा इति का कथा ।
पुण्या इत्येव तु गुणान्प्रति ते मुखरा वयम् ॥ स्तोत्र १.९ ॥

उपोद्घातस्तवो नाम प्रथमः परिच्छेदः ।

हेतुस्तवः

विषह्यमविषह्यं वेत्यवधूय विचारणाम् ।
स्वयमभ्युपपन्नं ते निराक्रन्दमिदं जगत् ॥ स्तोत्र १.१० ॥
अव्यापारितसाधुस्त्वं त्वमकारणवत्सलः ।
असंस्तुतसखाश्च त्वमनवस्कृतबान्धवः ॥ स्तोत्र १.११ ॥
स्वमांसान्यपि दत्तानि वस्तुष्वन्येषु का कथा ।
प्राणैरपि त्वया साधो मानितः प्रणयी जनः ॥ स्तोत्र १.१२ ॥
स्वैः शरीरैःशरीराणि प्राणैःप्राणाः शरीरिणाम् ।
जिघांसुभिरुपात्तानां क्रीतानि शतशस्त्वया ॥ स्तोत्र १.१३ ॥
न दुर्गतिभ्यां नेष्टा[भ्या] मभिप्रार्थयता गतिम् ।
केवलाशयशुद्धयैव शोलं सात्मीकृतं त्वया ॥ स्तोत्र १.१४ ॥
जिह्माअनां नित्यविक्षेपादृजूनां नित्यसेवनात् ।
कर्मणां परिशुद्धानां त्वमेकायनतां गतः ॥ स्तोत्र १.१५ ॥
पीडयमानेन बहुशस्त्वया कल्याणचेतसा ।
क्लेशेषु विवृतं तेजो जनः क्लिष्टोऽनुकम्पितः ॥ स्तोत्र १.१६ ॥
परार्थे त्यजतः प्राणान् या प्रीतिरभवत्तव ।
न सा नष्टोपलब्धेषु प्राणेषु प्राणिनां भवेत् ॥ स्तोत्र १.१७ ॥
यद्रुजा निरपेक्षस्य च्छिद्यमानस्य तेऽसकृत् ।
वधकेष्वपि सत्त्वेषु कारुण्यमभवत्प्रभो ॥ स्तोत्र १.१८ ॥
सम्यक्सम्बोधिबीजस्य चित्तरत्नस्य तस्य ते ।
त्वमेव वीर सारज्ञो दूरे तस्येतरो जनः ॥ स्तोत्र १.१९ ॥
नाकृत्वा दुष्करं कर्म दुर्लभं लभ्यते पदम् ।
इत्यात्मनिरपेक्षेण वीर्यं संवर्धितं त्वया ॥ स्तोत्र १.२० ॥
विशेषोत्कर्षनियमो न कदाचिदभूत्तव ।
अतस्त्वयि विशेषाणां छिन्नस्तरतमक्रमः ॥ स्तोत्र १.२१ ॥
सुसुखेष्वपि सङ्गोऽभूत्सफलेषु समाधिषु ।
न ते नित्यानुबद्धस्य महाकरुणया हृदि ॥ स्तोत्र १.२२ ॥
त्वादृशान् पीडयत्येव नानुगृह्णाति तत्सुखम् ।
प्रणीतमपि सद्वृत्त यदसाधारणं परैः ॥ स्तोत्र १.२३ ॥
विमिश्रात्सारमादत्तं सर्वं पीतमकल्मषम् ।
त्वया सूक्तं दुरुक्तं तु विषवत्परिवर्जितम् ॥ स्तोत्र १.२४ ॥
क्रीणता रत्नसारज्ञ प्राणैरपि सुभाषितम् ।
पराक्रान्तं त्वया बोधौ तासु तासूपपत्तिषु ॥ स्तोत्र १.२५ ॥
इति त्रिभिरसंख्येयैरेवमुद्यच्छता त्वया ।
व्यवसायद्वितीयेन प्राप्तं पदमनुत्तरम् ॥ स्तोत्र १.२६ ॥

हेतुस्तवो नाम द्वितीयः परिच्छेदः ।


३ निरुपमस्तवः

अकृत्वेर्ष्यां विशिष्टेषु हीनाननवमत्य च ।
अगत्वा सदृशैः स्पर्धां त्वं लोके श्रेष्ठतां गतः ॥ स्तोत्र १.२७ ॥
हेतुष्वभिनिवेशोऽभूद्गुणानां न फलेषु ते ।
तेन सम्यक्प्रतिपदा त्वयि निष्ठां गुणा गताः ॥ स्तोत्र १.२८ ॥
तथात्मा प्रचयं नीतस्त्वया सुचरितैर्यथा ।
पुण्यायतनतां प्राप्तान्यपि पादरजांसि ते ॥ स्तोत्र १.२९ ॥
कर्शयित्वोद्धृता दोषा वर्धयित्वा विशोधिताः ।
गुणास्तेन सुनीतेन परां सिद्धिं त्वमध्यगाः ॥ स्तोत्र १.३० ॥
तथा सर्वाभिसारेण दोषेषु प्रहृतं त्वया ।
यथैषामात्मसन्ताने वासनापि न शेषिता ॥ स्तोत्र १.३१ ॥
तथा संभृत्य संभृत्य त्वयात्मन्याहिता गुअणाः ।
प्रतिरुपकमप्येषां यथा नान्यत्र दृश्यते ॥ स्तोत्र १.३२ ॥
उपघातावरणवन्मितकालं प्रदेशि च ।
सुलभातिशयं सर्वमुपमावस्तु लौकिकम् ॥ स्तोत्र १.३३ ॥
अद्वन्द्विनामगम्यानां ध्रुवाणामनिवर्तिनाम् ।
अनुत्तराणां का तर्हि गुणानामुपमाऽस्तु ते ॥ स्तोत्र १.३४ ॥
गोष्पदोत्तानतां याति गाम्भीर्यं लवणाम्भसः ।
यदा ते बुद्धिगाम्भीर्यमगाधापारमीक्ष्यते ॥ स्तोत्र १.३५ ॥
शिरीषपक्ष्माग्रलघु स्थैर्यं भवति पार्थिवम् ।
अकम्प्ये सर्वधर्माणां त्वत्स्थैर्येऽभिमुखीकृते ॥ स्तोत्र १.३६ ॥
अज्ञानतिमिरघ्नस्य ज्ञानालोकस्य ते मुने ।
न रविर्विषये भूमिं खाद्योतिमपि विन्दति ॥ स्तोत्र १.३७ ॥
मलिनत्वमिवायान्ति शरच्चन्द्राम्बराम्भसाम् ।
तव वाग्बुद्धिचेष्टानां शुद्धिं प्रति विशुद्धयः ॥ स्तोत्र १.३८ ॥
अनेन सर्वं व्याख्यातं यत्किञ्चित्साधु लौकिकम् ।
दूरे हि बुद्धधर्माणां लोकधर्मास्तपस्विनः ॥ स्तोत्र १.३९ ॥
यस्यैव धर्मरत्नस्य प्राप्त्या प्राप्तस्त्वमग्रताम् ।
तेनैव केवलं साधो साम्यं ते तस्य च त्वया ॥ स्तोत्र १.४० ॥
आत्मेच्छाच्छलमात्रं तु सामान्योपांशु किंचन ।
यत्रोपक्षिप्य कथ्येत सा वक्तुरतिलोलता ॥ स्तोत्र १.४१ ॥

निरुपमस्तवो नाम तृतीयः परिच्छेदः ।

४ अद्भुतस्तवः

प्रतन्विव हि पश्यामि धर्मतामनुचिन्तयन् ।
सर्वं चावर्जितं मारविजयं प्रति ते जगत् ॥ स्तोत्र १.४२ ॥
महतोऽपि हि संरम्भात्प्रतिहन्तुं समुद्यताः ।
क्षमाया नातिभारोऽस्ति पात्रस्थाया विशेषतः ॥ स्तोत्र १.४३ ॥
यत्तु मारजयान्वक्षं सुमहत्क्लेशवैशसम् ।
तस्यामेव कृतं रात्रौ तदेव परमाद्भुतम् ॥ स्तोत्र १.४४ ॥
तमोविधमने भानोर्यः सहस्रांशुमालिनः ।
वीर विस्मयमागच्छेत्स तीर्थ्यविजये तव ॥ स्तोत्र १.४५ ॥
सरागो वीतरागेण जितरोषेण रोषणः ।
मूढो विगतमोहेन त्रिभिर्नित्यं जितास्त्रयः ॥ स्तोत्र १.४६ ॥
प्रशंससि च सद्धर्मानसद्धर्मान् विगर्हसि ।
अनुरोधविरोधौ च न स्तः सदसतोस्तव ॥ स्तोत्र १.४७ ॥
नैवार्हत्सु न तीर्थ्येषु प्रतिघानुनयं प्रति ।
यस्य ते चेतसोऽन्यत्वं तस्य ते का स्तुतिर्भवेत् ॥ स्तोत्र १.४८ ॥
गुणेष्वपि न संगोऽभूत्तृष्णा न गुणवत्स्वपि ।
अहो ते सुप्रसन्नस्य सत्त्वस्य परिशुद्धता ॥ स्तोत्र १.४९ ॥
इन्द्रियाणां प्रसादेन नित्यकालानपायिना ।
मनो नित्यप्रसन्नं ते प्रत्यक्षमिव दृश्यते ॥ स्तोत्र १.५० ॥
आबालेभ्यः प्रसिद्धास्ते मतिस्मृतिविशुद्धयः ।
गमिता भावपिशुनैः सुव्याहृतसुचेष्टितैः ॥ स्तोत्र १.५१ ॥

अद्भुतस्तवो नाम चतुर्थः परिच्छेदः ।

५ रुपस्तवः

उपशान्तं च कान्तं च दीप्तमप्रतिघाति च ।
निभृतं चोर्जितं चेदं रुपं कमिव नाक्षिपेत् ॥ स्तोत्र १.५२ ॥
येनापि शतशो दृष्टं योऽपि तत्पूर्वमीक्षते ।
रुपं प्रीणाति ते चक्षुः समं तदुभयोरपि ॥ स्तोत्र १.५३ ॥
असेचनकभावाद्धि सौम्यभावाच्च ते वपुः ।
दर्शने दर्शने प्रीतिं विदधाति नवां नवाम् ॥ स्तोत्र १.५४ ॥
अधिष्ठानगुणैर्गात्रमधिष्ठातृगुणैर्गुणः ।
परया संपदोपेतास्तवान्योन्यानुरुपया ॥ स्तोत्र १.५५ ॥
क्वान्यत्र सुनिविष्टाः स्युरिमे ताथागता गुणाः ।
ऋते रुपात्तवैवास्माल्लक्षणव्यञ्जनोज्ज्वलात् ॥ स्तोत्र १.५६ ॥
धन्यमस्मीति ते रुपं वदतीवाश्रितान् गुणान् ।
सुनिक्षिप्ता वयमिति प्रत्याहुरिव तद्गुणाः ॥ स्तोत्र १.५७ ॥

रुपस्तवो नाम पञ्चमः परिच्छेदः ।

६ करुणास्तवः

सर्वमेवाविशेषेण क्लेशैर्बद्धमिदं जगत् ।
त्वं जगत्क्लेशमोक्षार्थं बद्धः करुणया चिरम् ॥ स्तोत्र १.५८ ॥
कं नु प्रथमतो वन्दे त्वां महाकरुणामुत ।
ययैवमपि दोषज्ञस्त्वं संसारे धृतश्चिरम् ॥ स्तोत्र १.५९ ॥
विवेकसुखसात्म्यस्य यदाकीर्णस्य ते गताः ।
काला लब्धप्रसरया तत्ते करुणया कृतम् ॥ स्तोत्र १.६० ॥
शान्तादरण्याद्ग्रामान्तं त्वं हि नाग इव ह्रदात् ।
विनेयार्थं करुणया विधयेवावकृष्यसे ॥ स्तोत्र १.६१ ॥
परमोपशमस्थोऽपि करुणापरवत्तया ।
कारितस्त्वं पदन्यासं कुशीलवकलास्वपि ॥ स्तोत्र १.६२ ॥
ऋद्धिर्या सिंहनादा ये स्वगुणोद्भावनाश्च याः ।
वान्तेच्छोपविचारस्य कारुण्यनिकषः स ते ॥ स्तोत्र १.६३ ॥
परार्थैकान्तकल्याणी कामं स्वाश्रयनिष्ठुरा ।
त्वय्येव केवलं नाथ करुणा करुणाभवत् ॥ स्तोत्र १.६४ ॥
तथा हि कृत्वा शतधा धीरा बलिमिव क्वचित् ।
परेषामर्थसिद्धयर्थं त्वां विक्षिप्तवती दिशः ॥ स्तोत्र १.६५ ॥
त्वदिच्छयैव तु व्यक्तमनुकूला प्रवर्तते ।
तथा हि बाधमानापि त्वां सती नापराध्यते ॥ स्तोत्र १.६६ ॥

करुणास्तवो नाम षष्ठःपरिच्छेदः ।

७ वचनस्तवः

सुपदानि महार्थानि तथ्यानि मधुराणि च ।
गूढोत्तानोभयार्थानि समासव्यासवन्ति च ॥ स्तोत्र १.६७ ॥
कस्य न स्यादुपश्रुत्य वाक्यान्येवंविधानि ते ।
त्वयि प्रतिहतस्यापि सर्वज्ञ इति निश्चयः ॥ स्तोत्र १.६८ ॥
प्रायेण मधुरं सर्वमगत्या किञ्चिदन्यथा ।
वाक्यं तवार्थसिद्धया तु सर्वमेव सुभाषितम् ॥ स्तोत्र १.६९ ॥
यच्छ्लक्षणं यच्च परुषं यद्वा तदुभयान्वितम् ।
सर्वमैवैकरसतां विमर्दे याति ते वचः ॥ स्तोत्र १.७० ॥
अहो सुपरिशुद्धानां कर्मणां नैपुणं परम् ।
यैरिदं वाक्यरत्नानामीदृशं भाजनं कृतम् ॥ स्तोत्र १.७१ ॥
अस्मद्धि नेत्रसुभगादिदं श्रुतिमनोहरम् ।
मुखात्क्षरति ते वाक्यं चन्द्राद्द्रवमिवामृतम् ॥ स्तोत्र १.७२ ॥
रागरेणुं प्रशमयद्वाक्यं ते जलदातये ।
वैनतेयायते द्वेषभुजङ्गोद्धरणं प्रति ॥ स्तोत्र १.७३ ॥
दिवाकरायते भूयोऽप्यज्ञानतिमिरं नुदत् ।
शक्रायुधायते मानगिरीनभिविदारयत् ॥ स्तोत्र १.७४ ॥
दृष्टार्थत्वादवितथं निष्क्लेशत्वादनाकुलम् ।
गमकं सुप्रयुक्तत्वात्त्रिकल्याणं हि ते वचः ॥ स्तोत्र १.७५ ॥
मनांसि तावच्छ्रोतॄणां हरन्त्यादौ वचांसि ते ।
ततो विमृश्यमानानि रजांसि च तमांसि च ॥ स्तोत्र १.७६ ॥
आश्वासनं व्यसनिनां त्रासनं च प्रमादिनाम् ।
संवेजनं च सुखिनां योगवाहि वचस्तव ॥ स्तोत्र १.७७ ॥
विदुषां प्रीतिजननं मध्यानां बुद्धिवर्धनम् ।
तिमिरघ्नं च मन्दानां सार्वजन्यमिदं वचः ॥ स्तोत्र १.७८ ॥
अपकर्षति दृष्टिभ्यो निर्वाणमुपकर्षति ।
दोषान्निष्कर्षति गुणान् वाक्यं तेऽभिप्रवर्षति ॥ स्तोत्र १.७९ ॥
सर्वत्राव्याहता बुद्धिः सर्वत्रोपस्थिता स्मृतिः ।
अवन्ध्यं तेन सर्वत्र सर्वं व्याकरणं तव ॥ स्तोत्र १.८० ॥
यन्नादेशे न चाकाले नैवापात्रे प्रवर्तसे ।
वीर्यं सम्यगिवारब्धं तेनामोघं वचस्तव ॥ स्तोत्र १.८१ ॥

वचनस्तवो नाम सप्तमः परिच्छेदः ।

८ शासनस्तवः

एकायनं सुखोपायं स्वनुवन्धि निरत्ययम् ।
आदिमध्यान्तकल्याणं तव नान्यस्य शासनम् ॥ स्तोत्र १.८२ ॥
एवमेकान्तकान्तं ते दृष्टिरागेण बालिशाः ।
मतं यदि विगर्हन्ति नास्ति दृष्टिसमो रिपुः ॥ स्तोत्र १.८३ ॥
अनवभुङ्क्था यदस्यार्थे जगतो व्यसनं बहु ।
तत्संस्मृत्य विरुपेऽपि स्थेयं ते शासने भवेत् ॥ स्तोत्र १.८४ ॥
प्रागेव हितकर्तुश्च हितवक्तुश्च शासनम् ।
कथं न नाम कार्यं स्यादादीप्तशिरसापि ते ॥ स्तोत्र १.८५ ॥
भुजिष्यता बोधिसुखं त्वद्गुणापचितिः शमः ।
प्राप्यते त्वन्मतात्सर्वमिदं भद्रचतुष्टयम् ॥ स्तोत्र १.८६ ॥
त्रासनं सर्वतीर्थ्यानां नमुचेरुपतापनम् ।
आश्वासनं नृदेवानां तवेदं वीर शासनम् ॥ स्तोत्र १.८७ ॥
त्रैधातुकमहाभौममसङ्गमनवग्रहम् ।
शासनेन तवाक्रान्तमन्तकस्यापि शासनम् ॥ स्तोत्र १.८८ ॥
त्वच्छासननयज्ञो हि तिष्ठेत्कल्पमपीच्छया ।
प्रयाति तत्र तु स्वैरी यत्र मृत्योरगोचरः ॥ स्तोत्र १.८९ ॥
आगमस्यार्थचिन्ताया भावनोपासनस्य च ।
कालत्रयविभागोऽस्ति नान्यत्र तव शासनात् ॥ स्तोत्र १.९० ॥
एवं कल्याणकलितं तदेवमृषिपुङ्गव ।
शासनं नाद्रियन्ते यत्किं वैशसतरं ततः ॥ स्तोत्र १.९१ ॥

शासनस्तवो नामाष्टमः परिच्छेदः ।

९ प्रणिधिस्तवः

श्रवणं तर्पयति ते प्रसादयति दर्शनम् ।
वचनं ह्लादयति ते विमोचयति शासनम् ॥ स्तोत्र १.९२ ॥
प्रसूतिर्हर्षयति ते वृद्धिर्नन्दयति प्रज्ञाः ।
प्रवृत्तिरनुगृह्णाति निवृत्तिरुपहन्ति च ॥ स्तोत्र १.९३ ॥
कीर्तनं किल्बिषहरं स्मरणं ते प्रमोदनम् ।
अन्वेषणं मतिकरं परिज्ञानं विशोधनम् ॥ स्तोत्र १.९४ ॥
श्रीकरं तेऽभिगमनं सेवनं धीकरं परम् ।
भजनं निर्भयकरं शंकरं पर्युपासनम् ॥ स्तोत्र १.९५ ॥
शीलोपसम्पदा शुद्धः प्रसन्नो ध्यानसम्पदा ।
त्वं प्रज्ञासम्पदाऽक्षोभ्यो ह्रदः पुण्यमयो महान् ॥ स्तोत्र १.९६ ॥
रुपं द्रष्टव्यरत्नं ते श्रव्यरत्नं सुभाषितम् ।
धर्मो विचारणारत्नं गुणरत्नाकरो ह्यसि ॥ स्तोत्र १.९७ ॥
त्वमोघैरुह्यमानानां द्वीपस्त्राणं क्षतात्मनाम् ।
शरणं भवभीरुणां मुमुक्षूणां परायणम् ॥ स्तोत्र १.९८ ॥
सत्पात्रं शुद्धवृत्तत्वात्सत्क्षेत्रं फलसम्पदा ।
सन्मित्रं हितकारित्वात्सर्वप्राणभृतामसि ॥ स्तोत्र १.९९ ॥
प्रियस्त्वमुपकारित्वात्सुरतत्वान्मनोहरः ।
एकान्तकान्तः सौम्यत्वात्सर्वैर्बहुमतो गुणैः ॥ स्तोत्र १.१०० ॥
हृद्योऽसि निरवद्यत्वाद्रम्यो वागरुपसौष्ठवात् ।
धन्यः सर्वार्थसिद्धत्वान्माङ्गल्यो गुणसंश्रयात् ॥ स्तोत्र १.१०१ ॥

प्रणिधिस्तवो नाम नवमः परिच्छेदः ।

१० मार्गावतारस्तवः

स्थायिनां त्वं परिक्षेप्ता विनियन्तापहरिणाम् ।
समाधाता विजिह्मानां प्रेरको मन्दगामिनाम् ॥ स्तोत्र १.१०२ ॥
नियोक्ता धुरि दान्तानां खटुङ्कानामुपेक्षकः ।
अतोऽसि नरदम्यानां सत्सारथिरनुत्तरः ॥ स्तोत्र १.१०३ ॥
आपन्नेष्वनुकम्पा ते प्रस्वस्थेष्वर्थकामता ।
व्यसनस्थेषु कारुण्यं सर्वेषु हितकामता ॥ स्तोत्र १.१०४ ॥
विरुद्धेष्वपि वात्सल्यं प्रवृत्तिः पतितेष्वपि ।
रौद्रेष्वपि कृपालुत्वं का नामेयं तवार्यता ॥ स्तोत्र १.१०५ ॥
गुरुत्वमुपकारित्वान्मातापित्रोर्यदीष्यते ।
केदानीमस्तु गुरुता त्वय्यत्यन्तोपकारिणि ॥ स्तोत्र १.१०६ ॥
स्वकार्यनिरपेक्षाणां विरुद्धानामिवात्मनाम् ।
त्वं प्रपाततटस्थानां प्राकारत्वमुपागतः ॥ स्तोत्र १.१०७ ॥
लोकद्वयोपकाराय लोकातिक्रमणाय च ।
तमोभूतेषु लोकेषु प्रज्ञालोकः कृतस्त्वया ॥ स्तोत्र १.१०८ ॥
भिन्ना देवमनुष्याणामुपभोगेषु वृत्तयः ।
धर्मसम्भोगसामान्यात्त्वय्यसम्भेदमागताः ॥ स्तोत्र १.१०९ ॥
उपपत्तिवयोवर्णदेशकालनिरत्ययम् ।
त्वया हि भगवन् धर्मसर्वातिथ्यमिदं कृतम् ॥ स्तोत्र १.११० ॥
अविस्मितान् विस्मितवत्स्पृहयन्तो गतस्पृहान् ।
उपासते प्राञ्जलयः श्रावकानपि ते सुराः ॥ स्तोत्र १.१११ ॥
अहो संसारमण्डस्य बुद्धोत्पादस्य दीप्तता ।
मानुष्यं यत्र देवानां स्पृहणीयत्वमागतम् ॥ स्तोत्र १.११२ ॥

मार्गावतारस्तवो नाम दशमः परिच्छेदः ।

११ दुष्करस्तवः

खेदः शमसुखज्यानिरसज्जनसमागमः ।
द्वन्द्वान्याकीर्णता चेति दोषान् गुणवदुद्वहन् ॥ स्तोत्र १.११३ ॥
जगद्धितार्थं घटसे यदसङ्गेत चेतसा ।
का नामासौ भगवति बुद्धानां बुद्धधर्मता ॥ स्तोत्र १.११४ ॥
कदन्नान्यपि भुक्तानि क्वचित्क्षुदधिवासिता ।
पन्थानो विषमाः क्षुण्णाः सुप्तं गोकण्टकेष्वपि ॥ स्तोत्र १.११५ ॥
प्राप्ताः क्षेपावृताः सेवा वेषभाषान्तरं कृतम् ।
नाथ वैनेयवात्सल्यात्प्रभुणापि सता त्वया ॥ स्तोत्र १.११६ ॥
प्रभूतमपि ते नाथ सदा नात्मनि विद्यते ।
वक्तव्य इव सर्वैर्हि स्वैरं स्वार्थे नियुज्यसे ॥ स्तोत्र १.११७ ॥
येन केन चिदेव त्वं यत्र तत्र यथा तथा ।
चोदितः स्वां प्रतिपदं कल्याणीं नातिवर्तसे ॥ स्तोत्र १.११८ ॥
नोपकारपरेऽप्येवमुपकारपरो जनः ।
अपकारपरेऽपि त्वमुपकारपरो यथा ॥ स्तोत्र १.११९ ॥
अहितावहिते शत्रौ त्वं हितावहितः सुहृत् ।
दोषान्वेषणनित्येऽपि गुणान्वेषणतत्परः ॥ स्तोत्र १.१२० ॥
यतो निमन्त्रणं तेऽभूत्सविषं सहुताशनम् ।
तत्राभूदभिसंयानं सदयं सामृतं च ते ॥ स्तोत्र १.१२१ ॥
अक्रोष्टारो जिताः क्षान्त्या द्रुग्धाः स्वस्त्ययनेन च ।
सत्येन चापवक्तारस्त्वया मैत्र्या जिघांसवः ॥ स्तोत्र १.१२२ ॥
अनादिकालप्रहता बहृयः प्रकृतयो नृणाम् ।
त्वया विभावितापायाः क्षणेन परिवर्तिताः ॥ स्तोत्र १.१२३ ॥

दुष्करस्तवो नामैकादशः परिच्छेदः ।

१२ कौशलस्तवः

यत्सौरत्यं गतास्तीक्ष्णाः कदर्याश्च वदान्यताम् ।
क्रुराः पेशलतां यातास्तत्तवोपायकौशलम् ॥ स्तोत्र १.१२४ ॥
इन्द्रियोपशमो नन्दे मानस्तब्धे च संनतिः ।
क्षमित्वं चाङ्गुलीमाले कं न विस्मयमानयेत् ॥ स्तोत्र १.१२५ ॥
बहवस्तृणशय्यासु हित्वा शय्यां हिरण्मयीम् ।
अशेरत सुखं धीरास्तृप्ता धर्मरसस्य ते ॥ स्तोत्र १.१२६ ॥
पृष्टेनापि क्वचिन्नोक्तमुपेत्यापि कथा कृता ।
तर्षयित्वा परत्रोक्तं कालाशयविदा त्वया ॥ स्तोत्र १.१२७ ॥
पूर्वं दानकथाद्याभिश्चेतस्युत्पाद्य सौष्ठवम् ।
ततो धर्मो गतमले वस्त्रे रङ्ग इवार्पितः ॥ स्तोत्र १.१२८ ॥
न सोऽस्त्युपायः शक्तिर्वा येन न व्यायतं तव ।
घोरात्संसारपातालादुद्धर्तृं कृपणं जगत् ॥ स्तोत्र १.१२९ ॥
बहूनि बहुरुपाणि वचांसि चरितानि च ।
विनेयाशयभेदेन तत्र तत्र गतानि ते ॥ स्तोत्र १.१३० ॥
विशुद्धान्यविरुद्धानि पूजितान्यर्चितानि च ।
सर्वाण्येव नृदेवानां हितानि महितानि च ॥ स्तोत्र १.१३१ ॥
न हि वक्तुं च कर्तुं च बहु साधु च शक्यते ।
अन्यथानन्यथावादिन् दृष्टं तदुभयं त्वयि ॥ स्तोत्र १.१३२ ॥
केवलात्मविशुद्धयैव त्वया पूतं जगद्भवेत् ।
यस्मान्नैवंविधं क्षेत्रं त्रिषु लोकेषु विद्यते ॥ स्तोत्र १.१३३ ॥
प्रागेवात्यन्तनष्टानामनादौ भवसंकटे ।
हिताय सर्वसत्त्वानां यस्त्वमेवं समुद्यतः ॥ स्तोत्र १.१३४ ॥

कौशलस्तवो नाम द्वादशः परिच्छेदः ।

१३ आनृण्यस्तवः

न तां प्रतिपदं वेद्मि स्याद्ययापचितिस्तव ।
अपि ये परिनिर्वान्ति तेऽपि ते नानृणा जनाः ॥ स्तोत्र १.१३५ ॥
तव तेऽवस्थिता धर्मे स्वार्थमेव तु कुर्वते ।
यः श्रमस्तन्निमित्तं तु तव का तस्य निष्कृतिः ॥ स्तोत्र १.१३६ ॥
त्वं हि जागर्षि सुप्तानां संतानान्यवलोकयन् ।
अप्रमत्तः प्रमत्तानां सत्त्वानां भद्रबान्धवः ॥ स्तोत्र १.१३७ ॥
क्लेशानां वध आख्यातो मारमाया विघाटिता ।
उक्तं संसारदौरात्म्यमभया दिग्विदर्शिता ॥ स्तोत्र १.१३८ ॥
किमन्यदर्थकामेन सत्त्वानां करुणायता ।
करणीयं भवेद्यत्र न दत्तानुनयो भवान् ॥ स्तोत्र १.१३९ ॥
यदि संचारिणो धर्माः स्युरिमे नियतं त्वया ।
देवदत्तमुपादाय सर्वत्र स्युर्निवेशिताः ॥ स्तोत्र १.१४० ॥
अत एव जगन्नाथ नेहान्योऽन्यस्य कारकः ।
इति त्वमुक्तवान् भूतं जगत्संज्ञापयन्निव ॥ स्तोत्र १.१४१ ॥
चिराय भुवि सद्धर्मं प्रेर्य लोकानुकम्पया ।
बहूनुत्पाद्य सच्छिष्यांस्त्रैलोक्यानुग्रहक्षमान् ॥ स्तोत्र १.१४२ ॥
साक्षाद्विनेयवर्गीयान् सुभद्रान्तान् विनीय च ।
ऋणशेषं किमद्यापि सत्त्वेषु यदभूत्तव ॥ स्तोत्र १.१४३ ॥
यस्त्वं समाधिवज्रेण तिलशोऽस्थीनि चूर्णयन् ।
अतिदुष्करकारित्वमन्तेऽपि न विमुक्तवान् ॥ स्तोत्र १.१४४ ॥
परार्थावेव मे धर्मरुपकायाविति त्वया ।
दुष्कुहस्यास्य लोकस्य निर्वाणेऽपि निदर्शितम् ॥ स्तोत्र १.१४५ ॥
तथाहि सत्सु संक्राम्य धर्मकायमशेषतः ।
तिलशो रुपकायं च भित्त्वासि परिनिर्वृतः ॥ स्तोत्र १.१४६ ॥
अहो स्थितिरहो वृत्तमहो रुपमहो गुणाः ।
न नाम बुद्धधर्माणामस्ति किञ्चिदनद्भुतम् ॥ स्तोत्र १.१४७ ॥
उपकारिणि चक्षुष्ये शान्तवाक्कायकर्मणि ।
त्वय्यपि प्रतिहन्यन्ते पश्य मोहस्य रौद्रताम् ॥ स्तोत्र १.१४८ ॥
पुण्योदधिं रत्ननिधिं धर्मराशिं गुणाकरम् ।
ये त्वां सत्त्वा नमस्यन्ति तेभ्योऽपि सुकृतं नमः ॥ स्तोत्र १.१४९ ॥
अक्षयास्ते गुणा नाथ शक्तिस्तु क्षयिणी मम ।
अतः प्रसङ्गभीरुत्वात्स्थीयते न वितृप्तितः ॥ स्तोत्र १.१५० ॥
अप्रमेयमसंख्येयमचिन्त्यमनिदर्शनम् ।
स्वयमेवात्मनात्मानं त्वमेव ज्ञातुमर्हसि ॥ स्तोत्र १.१५१ ॥
न ते गुणांशावयवोऽपि कीर्तितः परा च नस्तुष्टिरवस्थिता हृदि ।
अकर्शनेनैव महाह्रदाम्भसां जनस्य तर्षाः प्रशमं व्रजन्ति ह ॥ स्तोत्र १.१५२ ॥
फलोदयेनास्य शुभस्य कर्मणो मुनिप्रसादप्रतिभोद्भवस्य मे ।
असद्वितर्काकुलमारुतेरितं प्रयातु चित्तं जगतां विधेयताम् ॥ स्तोत्र १.१५३ ॥

आनृण्यस्तवो नाम त्रयोदशमः परिच्छेदः ।

अध्यर्धशतकं समाप्तम् । कृतिराचार्यमातृचेटस्य ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. २:


आदिबुद्धद्वादशकस्तोत्रम्


ओं नम आदिबुद्धाय

नमस्ते बुद्धरूपाय धर्मरूपाय ते नमः ।
नमस्ते संघरूपाय पञ्चबुद्धात्मने नमः ॥ स्तोत्र २.१ ॥
पृथ्वीरूपायाब्रूपाय तेजोरूपाय ते नमः ।
नमस्ते वायुरूपायाकाशरूपाय ते नमः ॥ स्तोत्र २.२ ॥
ब्रह्मणेसत्त्वरूपाय रजोरूपाय विष्णवे ।
तमोरूपमहेशाय ज्ञानरूपाय ते नमः ॥ स्तोत्र २.३ ॥
प्रज्ञोपायात्मरूपाय गुह्यरूपाय ते नमः ।
दिग्रूपलोकपालाय विश्वरूपाय ते नमः ॥ स्तोत्र २.४ ॥
चक्षूरूपाय कर्णाय घ्राणरूपाय जिह्वके ।
कायरूपाय श्रीधर्मरूपाय मनसे नमः ॥ स्तोत्र २.५ ॥
नमस्ते रूपरूपाय रसरूपाय ते नमः ।
गन्धरूपशब्दरूपस्पर्शरूपाय ते नमः ॥ स्तोत्र २.६ ॥
धर्मरूपधारकाय षडिन्द्रियात्मने नमः ।
मांसास्थिमेदमज्जानां संघातरूपिणे नमः ॥ स्तोत्र २.७ ॥
रूपाय जङ्गमानां ते स्थावराणां च मुर्तये ।
तिरश्चां मोहरूपाय रूपायाश्चर्यमूर्तये ॥ स्तोत्र २.८ ॥
सृष्टिकर्त्रे जन्मरूप कालरूपाय मृत्यवे ।
भव्याय वृद्धरूपाय बालाय ते नमो नमः ॥ स्तोत्र २.९ ॥
प्राणापानसमानोदानव्यानमूर्तये नमः ।
वर्णापवर्णरूपाय भोक्त्रे तन्मूर्तये नमः ॥ स्तोत्र २.१० ॥
दिनरूपाय सूर्याय चन्द्राय रात्रिरूपिणे ।
तिथिरूपाय नक्षत्रयोगवारादिमुर्तये ॥ स्तोत्र २.११ ॥
बाह्याभ्यन्तररूपाय लौकिकाय नमोनमः ।
नैर्वाणाय नमस्तुभ्यं बहुरूपाय ते नमः ॥ स्तोत्र २.१२ ॥
आदिबुद्धद्वादशकं पुण्यं प्रातः पठिष्यति ।
यदिच्छति लभेन्नूनं मनुजो नित्यनिश्चयः ॥ स्तोत्र २.१३ ॥

श्रीमञ्जुश्रीकृतमादिबुद्धद्वादशकस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ३:


आकाशगर्भनामाष्टोत्तरशतस्तोत्रम्

ओं नमो बुद्धाय

आकाशगर्भ सत्त्वार्थ महासत्त्व महाद्युते ।
महारत्न सुरत्नाग्र्य वज्ररत्न नमोऽस्तु ते ॥ स्तोत्र ३.१ ॥
अभिषेकमहारत्न महाशुद्ध महाशुभ ।
बुद्धरत्न विशुद्धाङ्ग रत्नरत्न नमोऽस्तु ते ॥ स्तोत्र ३.२ ॥
आकाशाकाशसंभूत सर्वाकाश महानभ ।
आकाशधातुसर्वाश सर्वाशाग्र्य नमोऽस्तु ते ॥ स्तोत्र ३.३ ॥
रत्नसंभव रत्नोर्ण बुद्धोर्ण सुतथागत ।
सर्वरत्न सुसर्वाग्र्य रत्नकार्य नमोऽस्तु ते ॥ स्तोत्र ३.४ ॥
रत्नरत्नाग्र्य रत्नोग्र रत्नसर्व तथागत ।
रत्नोत्तम महाकाश समाकाश नमोऽस्तु ते ॥ स्तोत्र ३.५ ॥
अलङ्कारमहाशोभ शोभाकर सुशोभक ।
शुद्धसर्वार्थ शुद्धार्थ दानचर्य नमोऽस्तु ते ॥ स्तोत्र ३.६ ॥
धर्मरत्न विशुद्धाग्र्य सङ्घरत्न तथागत ।
महाभिषेक लोकार्थ प्रमोदार्थ नमोऽस्तु ते ॥ स्तोत्र ३.७ ॥
दान प्रदान दानाग्र्य त्याग त्यागाग्र्य दायक ।
सर्वसत्त्वार्थ तत्त्वार्थ महार्थार्थ नमोऽस्तु ते ॥ स्तोत्र ३.८ ॥
चिन्ताराज महातेज दानपारमितानय ।
तथागत महासत्त्व सर्वबुद्ध नमोऽस्तु ते ॥ स्तोत्र ३.९ ॥
तथागत महारत्न तथागत महाप्रभ ।
तथागत महाकेतो महाहास नमोऽस्तु ते ॥ स्तोत्र ३.१० ॥
तथागताभिषेकाज्ञ महाभिषेक महाविभो ।
लोकनाथ त्रिलोकाग्र्य लोकसूर्य नमोऽस्तु ते ॥ स्तोत्र ३.११ ॥
रत्नाधिकाधिकतर रत्नभूषण रत्नधृक् ।
रत्नालोक महालोक रत्नकीर्ते नमोऽस्तु ते ॥ स्तोत्र ३.१२ ॥
रत्नोत्कर सुरत्नोत्थ मणे वज्रमणे गुण ।
रत्नाकर सुदीप्ताङ्ग सर्वरत्न नमोऽस्तु ते ॥ स्तोत्र ३.१३ ॥
महात्मयष्टि रत्नेश सर्वाशापरिपूरक ।
सर्वाभिप्रायसंप्राप्तिरत्नराशि नमोऽस्तु ते ॥ स्तोत्र ३.१४ ॥
अभ्वग्र्य व्यापि सर्वात्म वरप्रद महावर ।
विभूते सर्वसंपत्ते वज्रगर्भं नमोऽस्तु ते ॥ स्तोत्र ३.१५ ॥
यः कश्चिद्धारयेन्नाम्नामिदन्तेऽष्टशतं शिवम् ।
सर्वबुद्धाभिषेकं तु स प्राप्नोत्यनघः क्षणात् ॥ स्तोत्र ३.१६ ॥

श्री आकाशगर्भनामाष्टशताध्येषणास्तोत्रं संपूर्णम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ४:


(आर्य)मञ्जुश्रीनामाष्टोत्तरशतकस्तोत्रम्

प्रणिपत्य मुनिं मूर्ध्ना सुप्रसन्नेन चेतसा ।
वक्ष्याम्यद्य च नामानि संबुद्धैरनुवर्णितम् ॥ स्तोत्र ४.१ ॥
सुरुपो रूपधारी च सर्वरूपो ह्यनुत्तरः ।
सर्वलक्षणसम्पूर्णो मञ्जुश्रीरुत्तमः श्रिया ॥ स्तोत्र ४.२ ॥
अचिन्त्यश्चिन्त्यविगतोऽचिन्त्योऽद्भुतविक्रमः ।
अचिन्त्यः सर्वधर्माणामचिन्त्यो मनसस्तथा ॥ स्तोत्र ४.३ ॥
शून्यताभावितात्माकः शून्यधर्मसमन्वितः ।
शून्यस्त्वमधिमुक्तिश्च शून्यत्रिभवदेशकः ॥ स्तोत्र ४.४ ॥
सर्वज्ञः सर्वदर्शी च सर्वभूमिपतिर्विभुः ।
मञ्जुश्रीवशवर्ती च पद्माक्षः पद्मसंभवः ॥ स्तोत्र ४.५ ॥
पद्मकिञ्जल्कवर्णश्च पद्मपर्यङ्कवासनः ।
नीलोत्पलधरः पूतः पवित्रः शान्तमानसः ॥ स्तोत्र ४.६ ॥
प्रत्येकबुद्धो बुद्धस्त्वमादिबुद्धो निरुच्यसे ।
ऋद्धिमान् वशिताप्राप्तश्चतुःसत्योपदेशकः ॥ स्तोत्र ४.७ ॥
लोकपालः सहस्राक्ष ईश्वरस्त्वं प्रजापतिः ।
शिवस्त्वं सर्वभूतानां त्वं विभुर्गुणसागरः ॥ स्तोत्र ४.८ ॥
ऋषिस्त्वं पुण्यः श्रेष्ठश्च ज्येष्ठो जातिस्मरस्तथा ।
विनायको विनेता च जिनपुत्रो जिनात्मजः ॥ स्तोत्र ४.९ ॥
भानुः सहस्ररश्मिमस्त्वं सोमस्त्वं च बृहस्पतिः ।
धनदो वरुणश्चैव त्वं विष्णुस्त्वं महेश्वरः ॥ स्तोत्र ४.१० ॥
अनन्तो नागराजस्त्वं स्कन्दः सेनापतिस्तथा ।
वेमचित्रासुरेन्द्रस्त्वं भौमः शुक्रो बुधस्तथा ॥ स्तोत्र ४.११ ॥
सर्वदेवमयो वीरः सर्वदेवैर्नमस्कृतः ।
लोकधर्ममलातीतस्त्वं लोके चाग्रपुद्गलः ॥ स्तोत्र ४.१२ ॥
लोकज्ञो लोकविज्ञातो ज्ञानिनां प्रवरो वरः ।
वरदो लयनं त्राणमधृष्यो मारकर्मिणाम् ॥ स्तोत्र ४.१३ ॥
गम्भीरश्चानवद्यश्च कल्याणमित्रसंपदः ।
वैद्यस्त्वं शल्यहर्ता न नरदम्यः सुसारथिः ॥ स्तोत्र ४.१४ ॥
मतिमान् गतिमांश्चैव बुद्धिमांश्च विचक्षणः ।
पुण्यवान् कल्पवृक्षश्च बोध्यङ्गपुष्पमण्डितः ॥ स्तोत्र ४.१५ ॥
विमुक्तिफलसंपन्न आश्रयः सर्वदेहिनाम् ।
मनोहरो मनोज्ञश्च अनघो ब्रह्मचारिणाम् ॥ स्तोत्र ४.१६ ॥
केतुस्त्वं ग्रहश्रेष्ठश्च ऋषिभिर्मुनिपुङ्गवः ।
युवराज्ञाभिषिक्तस्त्त्वं दशभूमीश्वरः प्रभुः ॥ स्तोत्र ४.१७ ॥
सार्थवाहो गणश्रेष्ठो निर्वाणोत्तमदेशकः ।
खसमो मध्यकल्पस्त्वं त्वं तेजो वायुरेव च ॥ स्तोत्र ४.१८ ॥
चिन्तामणिस्त्वं सत्त्वानां सर्वाशापरिपूरकः ।
नमोऽस्तु ते महाविद्य सर्वभूतनमस्कृत ॥ स्तोत्र ४.१९ ॥
श्रीआर्यमञ्जुश्रीनामाष्टोत्तरशतकस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ५:


(आर्य)तारानमस्कारैकविंशतिस्तोत्रम्

ओं नमो भगवत्यै आर्यश्र्येकविंशतितारायै
नमस्तारे तुरे वीरे क्षणद्युतिनिभेक्षणे ।
त्रैलोक्यनाथवक्त्राब्जविकसत्कमलोद्भवे ॥ स्तोत्र ५.१ ॥
नमः शतशरच्चन्द्रसंपूर्णेव वरानने ।
तारासहस्रकिरणैः प्रहसत्किरणोज्ज्वले ॥ स्तोत्र ५.२ ॥
नमः कनकनीलाब्जपाणिपद्मविभूषिते ।
दानवीर्यतपःशा(क्षा)न्तितितिक्षाध्यानगोचरे ॥ स्तोत्र ५.३ ॥
नमस्तथागतोष्णीषविजयानन्तचारिणि ।
शेषपारमिताप्राप्तजिनपुत्रनिषेविते ॥ स्तोत्र ५.४ ॥
नमस्तुतारहुंकारपूरिताशादिगन्तरे ।
सप्तलोकक्रमाक्रा[न्ते] अशेषकरुणा(णे)क्षणे ॥ स्तोत्र ५.५ ॥
नमः शक्रानलब्रह्ममरुद्विश्वेश्वरार्चिते ।
भूतवेतालगन्धर्वगणयक्षपुरस्कृते ॥ स्तोत्र ५.६ ॥
नमः स्त्रदिति फट्कार परजत्र(यन्त्र)प्रमर्दिनि ।
प्रत्यालीढपदन्यासे शिखी(खि)ज्वालाकुलोज्ज्वले ॥ स्तोत्र ५.७ ॥
नमस्तुरे महाघोरे मालवीरविनाशिनि ।
भृकुटीकृतवक्त्राब्जसर्वशत्रुनिसुन्दनी(षूदिनि) ॥ स्तोत्र ५.८ ॥
नमः स्त्रीरत्नमुद्राङ्कहृदयाङ्गुलिभूषिते ।
भूषिताशेषदिक्चक्रनिकरस्वकराकुले ॥ स्तोत्र ५.९ ॥
नमः प्रमुदिताशेषमुक्ताक्षीरप्रसारिणि ।
हसत्प्रहसतुत्तारे मारलोलवशङ्करि ॥ स्तोत्र ५.१० ॥
नमः समन्तभूपालपत(ट)लाकर्षण(णे)क्षणे ।
चरभृकुटिहूंकारसर्वापदविमोचनी(चिनि) ॥ स्तोत्र ५.११ ॥
नमः श्रीखण्डखण्डेन्दु[सु]मुक्ताभरण(णो)ज्ज्वले ।
अमिताभजिताभारभासुरे किरणोद्ध्रुवे(द्धुरे) ॥ स्तोत्र ५.१२ ॥
नमः कल्पान्तहुतभुगज्वालामालान्तरे(र)स्थिते ।
आलीढमुदि(द्रि)ताबद्धरिपुचक्रविनाशिनी(नि) ॥ स्तोत्र ५.१३ ॥
नमः करतरा(ला)घाट(त)चरणाहतभूतले ।
भृकुटीकृतहुंकारसप्तपातालभेदिनी(नि) ॥ स्तोत्र ५.१४ ॥
नमः शिवे शुभे शान्ते शान्तनिर्वाणगोचरे ।
स्वाहाप्रणवसंयुक्ते महापातकनाशनी(शिनि) ॥ स्तोत्र ५.१५ ॥
नमः प्रमुदिताबद्धरिगात्रप्रभेदिनि ।
दशाक्षरपदन्यासे विद्याहुंकारदीपिते ॥ स्तोत्र ५.१६ ॥
नम[स्तारे] तुरे पादघातहुंकारवीजिते ।
मेरुमण्डलकैलाशभुवनत्रयचारिणी(णि) ॥ स्तोत्र ५.१७ ॥
नमः सुरे स(श)राकारहरिणाङ्ककरे(र)स्थिते ।
हरिद्विरुक्तफट्कार(रे) अशेषविषनाशिणी(नि) ॥ स्तोत्र ५.१८ ॥
नमः सुरासुरगणयक्षकिन्नरसेविते ।
अबुद्धमुदिताभोगकरी(रि) दुःस्वप्ननाशिनी(नि) ॥ स्तोत्र ५.१९ ॥
नमश्चन्द्रार्कसम्पूर्णनयनद्युतिभास्वरे ।
ताराद्विरुक्ततुत्तारे विषमज्वल(र)नाशिनि ॥ स्तोत्र ५.२० ॥

नमः स्त्रीतत्त्वविन्यासे शिवशक्तिसमन्विते ।
ग्रहवेतार(ल)यक्षोष्मनाशिनि प्रवरे तुरे ॥ स्तोत्र ५.२१ ॥
मन्त्रमूलमिदं स्तोत्रं नमस्कारैकविंशतिः(ति) ।
यः पठेत्प्रातः(पठेत्प्रयतः) धीमान् देव्याभक्तिसमन्विते(तः) ॥ स्तोत्र ५.२२ ॥
सायं वा प्रातरुत्थाय स्मरेत्सर्वाभयप्रदम् ।
सर्वपापप्रशमनं सर्वदुर्गतिनाशनम् ॥ स्तोत्र ५.२३ ॥
अभिषिक्तो भवेत्तूर्णं सप्तभिर्जिनकोटिभिः ।
मासमात्रेण चैवासौ सुखं बौद्धपदं व्रजेत् ॥ स्तोत्र ५.२४ ॥
विषं तस्य महाघोरं स्थावरं चाथ जङ्गमम् ।
स्मरणान्न पदं याति खादितं पि(पी)तमेव वा ॥ स्तोत्र ५.२५ ॥
ग्रहजो(जा)लविषार्तानां परस्त्रीविषनाशनम् ।
अन्येषां चैव सत्त्वानां द्विसप्तमभिवर्तितम् ॥ स्तोत्र ५.२६ ॥
पुत्रकामो लभेत्पुत्रं घनकामो लभेद्धनम् ।
सर्वकामानवाप्नोति न विघ्नैः प्रतिहन्यते ॥ स्तोत्र ५.२७ ॥

इति श्रीसम्यक्संबुद्धवैलो(रो)चनभाषितं भगवत्यार्यतारादेव्या नमस्कारैकविंशतिनामाष्टोत्तरशतकं बुद्धभाषितं परिसमाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ६:



(आर्य)तारास्रग्धरास्तोत्रम्

आचार्य सर्वज्ञमित्रविरचितम्

नमस्तारायै बालार्कालोकताम्रप्रवरसुरशिरश्चारुचूडामणिश्री-
सम्पत्संपर्करागानतिचिररचितालक्तकव्यक्त भक्ती ।
भक्त्या पादौ तवार्ये करपुटमुकुटाटोपभुग्नोत्तमाङ्ग-
स्तारिण्यापच्छरण्ये नवनुतिकुसुमस्रग्भिरभ्यर्चयामि ॥ स्तोत्र ६.१ ॥
दुर्लङ्ध्ये दुःखवह्नौ विनिपतिततनुर्दुर्भगः कांदिशीकः
किं किं मूढः करोमीत्यसकृदपि कृतारम्भवैयर्थ्यखिन्नः ।
श्रुत्वा भूयः परेभ्यः क्षतनयन इव व्योम्नि चन्द्रार्कलक्ष्मी-
मालोकाशानिबद्धः परगतिगमनस्त्वां श्रये पापहन्त्रीम् ॥ स्तोत्र ६.२ ॥
सर्वस्मिन् सत्त्वमार्गे ननु तव करुणा निर्विशेषं प्रवृत्ता
तन्मध्ये तद्ग्रहेण ग्रहणमुपगतं मादृशस्याप्यवश्यम् ।
सामर्थ्यं च द्वितीयं सकलजगदघध्वान्ततिग्मांशुबिम्बं
दुःख्येवाहं तथापि प्रतपति धिगहो दुष्कृतं दुर्विदग्धम् ॥ स्तोत्र ६.३ ॥
धिग्धिङ्मां मन्दभाग्यं दिवसकररुचाप्यप्रणूतान्धकारं
तृष्यन्तं कूलकच्छे हिमशकलशिलाशीतले हैमवत्याः ।
रत्नद्वीपप्रतोल्या विपुलमणिगुहागेहगर्भे दरिद्रं
नाथीकृत्याप्यनाथं भगवति भवतीं सर्वलोकैकधात्रीम् ॥ स्तोत्र ६.४ ॥
मातापि स्तन्यहेतोर्विरुवति तनये खेदमायाति पुत्रे
क्रोधं धत्ते पितापि प्रतिदिवसमसत्प्रार्थनासु प्रयुक्तः ।
त्वं तु त्रैलोक्यवाञ्छाविपुलफलमहाकल्पवृक्षाग्रवल्ली
सर्वेभ्योऽभ्यर्थितार्थान् विसृजसि न च ते विक्रिया जातु काचित् ॥ स्तोत्र ६.५ ॥
यो यः क्लैशौघवह्निज्वलिततनुरहं तारिणी तस्य तस्ये-
त्यात्मोपज्ञं प्रतिज्ञां कुरु मयि सफलां दुःखपातालमग्ने ।
वर्धन्ते यावदेते परुषपरिभवाः प्राणिनां दुखवेगाः
सम्यक्संबुद्धयाने प्रणिधिधृतधियां तावदेवानुकम्पा ॥ स्तोत्र ६.६ ॥
इत्युच्चैरुर्ध्ववाहौ नदति नुतिपदव्याजमाक्रन्दनादं
नार्हत्यन्योऽप्युपेक्षां जननि जनयितुं किं पुनर्यादृशी त्वम् ।
त्वत्तः पश्यन् परेषामभिमतविभवप्रार्थनाः प्राप्तकामा
दह्ये सह्येन भूयस्तरमरतिभुवा सन्ततान्तर्ज्वरेण ॥ स्तोत्र ६.७ ॥
पापी यद्यस्मि कस्मात्त्वयि मम महती बर्द्धते भक्तिरेषा
श्रुत्या स्मृत्या च नाम्नाप्यपहरसि हठात्पापमेका त्वमेव ।
त्यक्तव्यापारभारा तदसि मयि कथं कथ्यतां तथ्यकथ्ये
पथ्यं ग्लाने मरिष्यत्यपि विपुलकृपः किं भिषग्रोरुधीति ॥ स्तोत्र ६.८ ॥
मायामात्सर्यमानप्रभृतिभिरधमैस्तुल्यकालक्रमाच्च
स्वैर्दोषैर्वाह्यमानो मठकरभ इवानेकसाधारणांशः ।
युष्मत्पादाब्जपूजां न क्षणमपि लभे यत्तदर्थे विशेषा-
देषा कार्पण्यदीनाक्षरपदरचना स्यान्ममावन्ध्यकामा ॥ स्तोत्र ६.९ ॥
कल्पान्तोद्भ्रान्तवातभ्रमितजलचलल्लोलकल्लोलहेला-
संक्षोभोत्क्षिप्तवेलातटविकटचटत्स्फोटमोट्टाट्टहासात् ।
मज्जद्भिर्भिन्ननौकैः सकरुणरुदिताक्रन्दनिष्पन्दमन्दैः
स्वच्छन्दं देवि सद्यस्त्वदभिनुतिपरैस्तीरमुत्तीर्यतेऽब्धेः ॥ स्तोत्र ६.१० ॥
धूमभ्रान्ताभ्रगर्भोद्भवगगनगृहोत्सङ्गरिङ्गत्स्फुलिङ्ग-
स्फूर्जज्ज्वालाकरालज्वलनजवविशद्वेश्मविश्रान्तशय्याः ।
त्वय्याबद्धप्रणामाञ्जलिपुटमुकुटा गद्गदोद्गीतयाच्षाः
प्रोद्यद्विद्युद्विलासोज्ज्वलजलदजवैराध्रियन्ते क्षणेन ॥ स्तोत्र ६.११ ॥
दानाम्भःपूर्यमाणोभयकटकटकालम्बिरोलम्बमाला-
हूङ्काराहूयमानप्रतिगजजनितद्वेषवह्नेर्द्विपस्य ।
दन्तान्तोत्तुङ्गदोलातलतुलिततनुस्त्वामनुस्मृत्य मृत्युं
प्रत्याचष्टे प्रहृष्टः पृथुशिखरशिरःकोटिकोट्टोपविष्टः ॥ स्तोत्र ६.१२ ॥
प्रौढप्रासप्रहारप्रहतनरशिरःशूलवल्ल्युत्सवायां
शून्याटव्यां कराग्रग्रहविलसदसिस्फेटकस्फीतदर्पान् ।
दस्यून् दास्ये नियुङ्क्ते सभृकुटिकुटिलभ्रूकटाक्षेक्षिताक्षां-
श्चिन्तालेखन्यखिन्नस्फुटलिखितपदं नामधाम श्रियां ते ॥ स्तोत्र ६.१३ ॥
वज्रकूरप्रहारप्रखरनखमुखोत्खातमत्तेभकुम्भ-
श्च्योतत्सान्द्रास्रधौतस्फूटविकटसटासङ्कटस्कन्धसन्धिः ।
क्रुध्यन्नापित्सुरारादुपरि मृगरिपुस्तीक्ष्णदंष्ट्रोत्कटास्य-
स्त्रस्यन्नावृत्य याति त्वदुचितरचितस्तोत्रदिग्धार्थवाचः ॥ स्तोत्र ६.१४ ॥
धूमावर्तान्धकाराकृतिविकृतफणिस्फारफूत्कारपूर-
व्यापारव्याप्तवक्त्रस्फुरदुरुरसनारज्जुकोनाशपाशैः ।
पापात्सम्भूय भूयस्तवगुणगणनातत्परस्त्वत्परात्मा
धत्ते मत्तालिमालावलयकुवलस्रगविभूषां विभूतिम् ॥ स्तोत्र ६.१५ ॥
भर्तृभ्रूभेदभीतोद्भटकटकभटाकृष्टदुःश्लिष्टकेश-
श्चञ्चद्वाचाटचेटोत्कटरटितकटुग्रन्थिपाशोपगूढः ।
क्षुत्तृट्क्षामोपकण्ठस्त्यजति स सपदि व्यापदं तां दुरन्तां
यो यायादार्यताराचरणशरणतां स्निग्धबन्धूज्झितोऽपि ॥ स्तोत्र ६.१६ ॥
मायानिर्माणकर्मक्रमकृतविकृतानेकनेपथ्यमिथ्या-
रूपारम्भानुरूपप्रहरणकिरणाडम्बरोड्डामराणि ।
त्वत्तन्त्रोद्धार्यमन्त्रस्मृतिहृतदुरितस्यावहन्त्यप्रधृष्यां
प्रेतप्रोतान्त्रतन्त्रीनिचयविरचितस्रञ्जि रक्षांसि रक्षाम् ॥ स्तोत्र ६.१७ ॥
गर्जज्जीमूतमूर्तित्रिमदमदनदीबद्धधारान्धकारे
विधुद्द्योतायमानप्रहरणकिरणे निष्पतद्बाणवर्षे ।
रुद्धः सङ्ग्रामकाले प्रबलभुजबलैर्विद्विषद्भिर्द्विषद्भि-
स्त्वद्दत्तोत्साहपुष्टिः प्रसभमरिमहीमेकवीरः पिनष्टि ॥ स्तोत्र ६.१८ ॥
पापाचारानुबन्धोद्धृतगदविगलत्पूतिपूयास्रविस्र-
त्वङ्मांसासक्तनाडीमुखकुहरगलज्जन्तुजग्धक्षताङ्गाः ।
युष्मत्पादोपसेवागदवरगुटिकाभ्यासभक्तिप्रसक्ता
जायन्ते जातरूपप्रतिनिधिवपुषः पुण्डरीकायताक्षाः ॥ स्तोत्र ६.१९ ॥
विश्रान्तं श्रौतपात्रे गुरुभिरुपहृतं यस्य नाम्नायभैक्ष्यं
विद्वद्गोष्ठीषु यश्च श्रुतधनविरहान्मूकतामभ्युपेतः ।
सर्वालङ्कारभूषाविभवसमुदितं प्राप्य वागीश्वरत्वं
सोऽपि त्वद्भक्तिशक्त्या हरति नृपसभे वादिसिंहासनानि ॥ स्तोत्र ६.२० ॥
भूशय्याधूलिधूम्रः स्फुटितकटितटीकर्पटोद्द्योतिताङ्गो
यूकायूंषि प्रपिंषन् परपुटपुरतः कर्परे तर्पणार्थी ।
त्वामाराध्याध्यवस्यन् वरयुवतिवहच्चामरस्मेरचार्वी-
मूर्वी धत्ते मदान्धद्विपदशनघनामुद्धृत्तैकातपत्राम् ॥ स्तोत्र ६.२१ ॥
सेवाकर्मान्तशिल्पप्रणयविनिमयोपायपर्यायखिन्नाः
प्राग्जन्मोपात्तपुण्योपचितशुभफलं वित्तमप्राप्नुवन्तः ।
दैवातिक्रामणीं त्वां कृपणजनजनन्यर्थमभ्यर्थ्य भूमे-

र्भूयो निर्वान्तचामीकरनिकरनिधीन्निर्धनाः प्राप्नुवन्ति ॥ स्तोत्र ६.२२ ॥
वृत्तिच्छेदे विलक्षः क्षतनिवसनया भार्यया भर्त्स्यमानो
दूरादात्मम्भरित्वात्स्वजनसुतसुहृद्बन्धुभिर्वर्ज्यमानः ।
त्वय्यावेद्य स्वदुःखं तुरगखुरमुखोत्खातसीम्नां गृहाणाम्
ईष्टे स्वान्तःपुरस्त्रीवलयझणझणाजातनिद्राप्रबोधः ॥ स्तोत्र ६.२३ ॥
चङ्क्रद्दिक्चक्रचुम्बिस्फुरदुरुकिरणा लक्षणालङ्कृता स्त्री-
षट्दन्तो दन्तिमुख्यः शिखिगलकरुचिश्यामरोमा वराश्वः ।
भास्वद्भास्वन्मयूखो मणिरमलगुणः कोषभृत्स्वर्णकोषः
सेनानीर्वीरसैन्यो भवति भगवति त्वत्प्रसादांशलेशात् ॥ स्तोत्र ६.२४ ॥
स्वच्छन्दं चन्दनाम्भःसुरभिमणिशिलादत्तसङ्केतकान्तः
कान्ताक्रीडानुरागादभिनवरचितातिथ्यतथ्योपचारः ।
त्वद्विद्यालब्धसिद्धिर्मलयमधुवनं याति विद्याधरेन्द्रः
खङ्गांशुश्यामपीनोन्नतभुजपरिघप्रोल्लसत्पारिहार्यः ॥ स्तोत्र ६.२५ ॥
हाराक्रान्तस्तनान्ताः श्रवणकुवलयस्पर्द्धमानायताक्ष्यो
मन्दारोदारवेणीतरुणपरिमलामोदमाद्यद्द्विरेफाः ।
काञ्चीनादानुबन्धोद्धततरचरणोदारमञ्जीरतूर्यास्
त्वन्नाथान् प्रार्थयन्ते स्मरमदमुदिताः सादरा देवकन्याः ॥ स्तोत्र ६.२६ ॥
रत्नच्छन्नान्तवापीकनककमलिनीवज्रकिञ्जल्कमालाम्
उन्मज्जत्पारिजातद्रुममधुपवधूद्धूतधूलीवितानाम् ।
वीणावेणुप्रवीणामरपुररमणीदत्तमाधुर्यतूर्यां
कृत्वा युष्मत्सपर्यामनुभवति चिरं नन्दनोद्यानयात्राम् ॥ स्तोत्र ६.२७ ॥
कर्पूरैलालवङ्गत्वगगुरुनलदक्षोदगन्धोदकायाम् ।
कान्ताकन्दर्पदर्पोत्कटकुचकुहरावर्तविश्रान्तवीच्याम् ।
मन्दाकिन्याममन्दच्छटसलिलसरित्क्रीडया सुन्दरीभिः
क्रीडन्ति त्वद्गतान्तःकरणपरिणतोत्तप्तपुण्यप्रभावाः ॥ स्तोत्र ६.२८ ॥
गीर्वाणग्रामणीभिर्विनयभरनमन्मौलिभिर्वन्दिताज्ञः
स्वर्गोत्सङ्गेऽधिरूढः सुरकरिणि झणद्भूषणोद्भासिताङ्गे ।
शच्या दोर्दामदोलाविरलवलयितोद्दामरोमाञ्चमूर्तिः
पूतस्त्वद्दृष्टिपातैरवति सुरमहीं हीरभिन्नप्रकोष्ठः ॥ स्तोत्र ६.२९ ॥
चूडारत्नावतंसासनगतसुगतव्योमलक्ष्मीवितानं
प्रोद्यद्बालार्ककोटीपटुतरकिरणापूर्यमाणत्रिलोकम् ।
प्रौढालीढैकपादक्रमभरविनमद्ब्रह्मरुद्रेन्द्रविष्णुं
त्वद्रूपं भाव्यमानं भवति भवभयच्छित्त्ये जन्मभाजाम् ॥ स्तोत्र ६.३० ॥
पश्यन्त्येके सकोपं प्रहरणकिरणोद्गीर्णदोर्दण्डखण्ड-
व्याप्तव्योमान्तरालं वलयफणिफणादारुणाहार्यचर्यम् ।
द्विष्टव्यत्रासिहासोड्डमरडमरुकोड्डामरास्फालवेला-
वेतालोत्तालतालप्रमदमदमहाकेलिकोलाहलोग्रम् ॥ स्तोत्र ६.३१ ॥
केचित्त्वेकैकरोमोद्गमगतगगनाभोगभूभूतलस्थ-
स्वस्थब्रह्मेन्द्ररुद्रप्रभृतिनरमरुत्सिद्धगन्धर्वनागम् ।
दिक्चक्राक्रामिधामस्थितसुगतशतानान्तनिर्माणचित्तं
चित्रं त्रैलोक्यवन्दयं स्थिरचररचिताशेषभावस्वभावम् ॥ स्तोत्र ६.३२ ॥
लाक्षासिन्दूररागारुणतरकिरणादित्यलौहित्यमेके
श्रीमत्सान्द्रेन्द्रनीलोपलदलितदलक्षोदनीलं तथान्ये ।
क्षीराब्धिक्षुब्धदुग्धाधिकतरधवलं काञ्चनाभं च केचित्
त्वद्रूपं विश्वरूपं स्फटिकवदुपधायुक्तिभेदाद्विभिन्नम् ॥ स्तोत्र ६.३३ ॥
सार्वज्ञज्ञानदीपप्रकटितसकलज्ञेयतत्त्वैकसाक्षी
साक्षाद्वेत्ति त्वदीयां गुणगणगणनां सर्ववित्तत्सुतो वा ।
यस्तु व्यादाय वक्त्रं वलिभुजरटितं मादृशो रारटीति
व्यापत्सा तीव्रदुःखज्वरजनितरुजश्चेतसो हास्यहेतुः ॥ स्तोत्र ६.३४ ॥
यन्मे विज्ञाप्यमानं प्रथमतरमदस्त्वं विशेषेण वेत्त्री
तद्वयाहारातिरेकश्रमविधिरबुधस्वान्तसन्तोषहेतुः ।
किन्तु स्निग्धस्य बन्धोर्विषमिव पुरतो दुःखमुद्गीर्य वाचां
ज्ञातार्थस्यापि दुःखी हृदयलघुतया स्वस्थतां विन्दतीव ॥ स्तोत्र ६.३५ ॥
कल्याणानन्दसिन्धुप्रकटशशिकले शीतलां देहि दृष्टिं
पुष्टिं ज्ञानोपदेशैः कुरु धनकरुणे ध्वंसय ध्वान्तमन्तः ।
त्वत्स्तोत्राम्भःपवित्रीकृतमनसि मयि श्रेयसः स्थानमेकं
दृष्टं यस्मादमोघं जगति तवगुणस्तोत्रमात्रं प्रजानाम् ॥ स्तोत्र ६.३६ ॥
संस्तुत्य त्वद्गुणौघावयवमनियतेयत्तमाप्तं मया यत्
पुण्यं पुण्यार्द्रवाञ्छाफलमधुररसास्वादमामुक्तिभोग्यम् ।
लोकस्तेनार्यलोकेश्वरचरणतलस्वस्तिकस्वस्तिचिह्ना-
मह्नायायं प्रयायात्सुगतसुतमहीं तां सुखावत्युपाख्याम् ॥ स्तोत्र ६.३७ ॥

श्री सर्वज्ञमित्रविरचितमार्यतारास्रग्धरास्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ७:


(आर्य)ताराष्टोत्तरशतनामस्तोत्रम्

ओं नमः श्री आर्यतारायै ।

श्रीमत्पोतलके रम्ये नानाधातुविराजिते ।
नानाद्रुमलताकीर्णे नानापक्षिनिकूजिते ॥ स्तोत्र ७.१ ॥
नानानिर्झरभाङ्कारैर्नानामृगसमाकुले ।
नानाकुसुमजातीभिः समन्तादधिवासिते ॥ स्तोत्र ७.२ ॥
नानाहृद्यफलोपेतषट्पदोद्गीतनिःस्वनैः ।
किन्नरैर्मधुरोद्गीतैर्मत्तरवारणसंकुलैः ॥ स्तोत्र ७.३ ॥
सिद्धविद्याधरगणैर्गन्धर्वैश्च निनादिते ।
मुनिभिर्वीतरागैश्च सततं सुनिषेविते ॥ स्तोत्र ७.४ ॥
बोधिसत्त्वगणैश्चान्यैर्दशभूमीश्वरैरपि ।
आर्यतारादिभिर्देवैर्विद्याराज्ञीसहस्रकैः ॥ स्तोत्र ७.५ ॥
क्रोधराजगणैश्चान्यैर्हयग्रीवादिभिर्वृते ।
सर्वसत्त्वहिते युक्तो भगवानवलोकितः ॥ स्तोत्र ७.६ ॥
व्याजहार ततः श्रीमान् पद्मगर्भासने स्थितः ।
महता तपसा युक्तो मैत्र्या च कृपयान्वितः ॥ स्तोत्र ७.७ ॥
धर्मं दिदेश तस्यां च महत्यां देवपर्षदि ।
तत्रापविद्धमागम्य वज्रपाणिर्महाबलः ॥ स्तोत्र ७.८ ॥
परया कृपया युक्तः पप्रच्छ चावलोकितम् ।
तस्करोरगसिंहोग्रगजव्याघ्रादिसंकुले ॥ स्तोत्र ७.९ ॥
सीदन्त्यमी मुने सत्त्वा मग्नाः संसारसागरे ।
बद्धाः सांसारिकैः पाशै रागद्वेषतमोमयैः ॥ स्तोत्र ७.१० ॥
मुच्यन्ते येन सत्त्वास्ते तन्मे ब्रूहि महामुने ।
एवमुक्तो जगन्नाथः स श्रीमानवलोकितः ॥ स्तोत्र ७.११ ॥
उवाच मधुरां वाणीं वज्रपाणिं प्रबोधिनीम् ।
शृणु गुह्यकराजेन्द्र अमिताभस्य तायणीः(णीम्) ॥ स्तोत्र ७.१२ ॥
प्रणिधानवशोत्पन्नां ममाज्ञां लोकमातरम् ।
महाकरुणयोपेतां जगदुद्धरणोद्धृताम् ॥ स्तोत्र ७.१३ ॥
उदितादित्यसंकाशां पुर्णेन्दुवदनप्रभाम् ।
भाषयन्तीमिमां तारां सदेवासुरमानुषान् ॥ स्तोत्र ७.१४ ॥
कम्पयन्तीं च त्रीन् लोकान् त्रासयन्तीं यक्षराक्षसान् ।
नीलोत्पलकरां देवीं मा भैर्मा भैरिति ब्रुवन् ॥ स्तोत्र ७.१५ ॥
जगत्संरक्षणार्थयाहमुत्पादिता जिनैः ।
कान्तारे शस्त्रसंपाते नानाभयसमाकुले ॥ स्तोत्र ७.१६ ॥
स्मरणादेव नामानि सत्त्वान् रक्षाम्यहं सदा ।
तारयिष्याम्यहं सत्त्वान्नानाभयमहार्णवात् ॥ स्तोत्र ७.१७ ॥
तेन तारेति मां लोके गायन्ति मुनिपुंगवाः ।
कृताञ्जलिपुटो भूत्वा ततः सादरसाध्वसः ॥ स्तोत्र ७.१८ ॥
ज्वलयत्यन्तरिक्षे तामिदं वचनमब्रवीत् ।
नामाष्टशतकं ब्रूहि यत्पुरा कीर्तितं जनैः ॥ स्तोत्र ७.१९ ॥
दशभूमीश्वरैर्नाथैर्बोधिसत्त्वैर्महर्द्धिकैः ।
सर्वपापहरं पुण्यं माङ्गल्यं कीर्तिवर्द्धनम् ॥ स्तोत्र ७.२० ॥
धनधान्यकरं चैव आरोग्यं पुष्टिवर्धनम् ।
आयुरारोग्यजनकं सर्वसत्त्वसुखावहम् ॥ स्तोत्र ७.२१ ॥
लक्ष्म्याः श्रियः स्थापकं च सर्वसत्त्वविवर्द्धनम् ।
मैत्रीमालम्ब्य सत्त्वानां तत्कीर्तय महामुने ॥ स्तोत्र ७.२२ ॥
एवमुक्ते जगन्नाथः प्रहसन्नवलोकितः ।
व्यवलोक्य दिशः सर्वा मैत्रीस्फरणया दृशा ॥ स्तोत्र ७.२३ ॥
दक्षिणं करमुद्धृत्य पुण्यलक्षणमण्डितम् ।
तमुवाच महाप्राज्ञः साधु साधु महातप ॥ स्तोत्र ७.२४ ॥
नामानि शृणु महाभाग सर्वसत्त्वैकवत्सरे ।
यानि संकीर्त्य मनुजा सम्पदा स्युर्धनेश्वराः ॥ स्तोत्र ७.२५ ॥
सर्वव्याधिविनिर्मुक्ताः सर्वैश्वर्यगुणान्विताः ।
अकालमृत्युनिर्दग्धाश्च्युता यान्ति सुखावतीम् ॥ स्तोत्र ७.२६ ॥
तान्यहं सम्प्रवक्ष्यामि देवसंघाः शृणुत मे ।
अनुमोदध्वमेतद्वा भविष्यध्वं सुनिर्वृताः ॥ स्तोत्र ७.२७ ॥
ओं लोचने सुलोचने तारे तारोद्भवे सर्वसत्त्वानुकम्पिनि सर्वसत्त्वतारिणि
सहस्रभुजे सहस्रनेत्रे । ओं नमो भगवते अवलोकय अवलोकय मां
सर्वसत्त्वांश्च हुं हुं फट्फट्स्वाहा । ओं शुद्धे विशुद्धे सुगतात्मजे
मैत्रीहृदये निर्मले श्यामे श्यामरूपि महाप्राज्ञे प्रबलवरभूषिते ।
अपराजिता महारौद्री विश्वरूपी महाबला । ओं सुश्रिये ॥ स्तोत्र ७.२८ ॥
ओं कल्याणी महातेजा लोकधात्री महायशाः ।
सरस्वती विशालाक्षी प्रज्ञा श्रीर्बुद्धिवर्धिनी ॥ स्तोत्र ७.२९ ॥
धृतिदा पुष्टिदा स्वाहा ओम्कारा कामरूपिणी ।
सर्वसत्त्वहितोद्युक्ता संग्रामोत्तारिणी जया ॥ स्तोत्र ७.३० ॥
प्रज्ञापारमिता देवी आर्यतारा मनोरमा ।
दुन्दुभी शङ्खिनी पूर्णा विद्याराज्ञी प्रियम्वदा ॥ स्तोत्र ७.३१ ॥
चन्द्रानना महागौरी अजिता पीतवाससा ।
महामाया महाश्वेता महाबलपराक्रमा ॥ स्तोत्र ७.३२ ॥
महारौद्री महाचण्डी दुष्टसत्त्वनिषूदिनी ।
प्रशान्ता शान्तरूपा च विजया ज्वलनप्रभा ॥ स्तोत्र ७.३३ ॥
विद्युन्मारी ध्वजी खङ्गी चक्री चापोद्यतायुधा ।
जम्भनो स्तम्भनी काली कालरात्रिर्निशाचरी ॥ स्तोत्र ७.३४ ॥
रक्षणी मोहनी शान्ता कान्तारी द्रावणी शुभा ।
ब्रह्माणी वेदमाता च गुह्या च गुह्यवासिनी ॥ स्तोत्र ७.३५ ॥
माङ्गल्या शाङ्करी सौम्या जातवेदा मनोजवा ।
कपालिनी महावेगा सन्ध्या सत्याऽपराजिता ॥ स्तोत्र ७.३६ ॥
सार्थवाहकृपादृष्टिर्नष्टमार्गप्रदर्शिनी ।
वरदा शासनी शास्त्री सुरूपाऽमृतविक्रमा ॥ स्तोत्र ७.३७ ॥
शर्वरी योगिनी सिद्धा चण्डारी(ली)अमृता ध्रुवा ।
धन्या पुण्या महाभागा शुभगा प्रियदर्शना ॥ स्तोत्र ७.३८ ॥
कृतान्तत्रासिनी भीमा उग्रा उग्रमहातपा ।
जगद्धिते सदोद्युक्ता शरण्या भक्तवत्सला ॥ स्तोत्र ७.३९ ॥
वागीश्वरी शिवा सूक्ष्मा नित्या सर्वक्रमानुगा ।
सर्वार्थसाधनी भद्रा गोप्त्री धात्री धनप्रदा ॥ स्तोत्र ७.४० ॥
अभया गौतमी पुण्या श्रीमल्लोकेश्वरात्मजा ॥ स्तोत्र ७.इति ॥ स्तोत्र ७.(१०८)
तारानामगुणानन्ता सर्वाशापरिपूरका ॥ स्तोत्र ७.४१ ॥
ओं तारे कृपावरे श्रीक्लेशश्रवणीये स्वाहा ।
नाम्नामष्टोत्तरशतं ह्येतद्यत्कीर्तितं मया ।
रहस्यभूतं गुह्यं च देवानामपि दुर्लभम् ॥ स्तोत्र ७.४२ ॥
सौभाग्यभोगकरणं सर्वकिल्विषनाशनम् ।
सर्वव्याधिप्रशमनं सर्वसत्त्वसुखावहम् ॥ स्तोत्र ७.४३ ॥
त्रिकालं यः पठेद्धीमान् शुचिस्थाने समाहितः ।
सोऽचिरेणैव कालेन राज्यश्रियमवाप्नुयात् ॥ स्तोत्र ७.४४ ॥
दुःखी स्यात्तु सुखी नित्यं दरिद्रो धनवान् भवेत् ।
पुत्रो भवेन्महाप्राज्ञो मेधावी च न संशयः ॥ स्तोत्र ७.४५ ॥
बन्धनान्मुच्यते बद्धो व्यवहारे जयोअ भवेत् ।
शत्रवो मित्रतां यान्ति शृङ्गिणः शुनका अपि ॥ स्तोत्र ७.४६ ॥
संग्रामे संकटे दुर्गे नानाभयसमुच्छ्रिते ।
स्मरणादेव नामानि सर्वान्भयानपोहति ॥ स्तोत्र ७.४७ ॥
नाकालमृत्युर्भवति प्राप्नोति विपुलाशयम् ।
मानुष्ये सफलं जन्म तस्यैकस्य महात्मनः ॥ स्तोत्र ७.४८ ॥
यश्चेदं प्रातरुत्थाय मानवः कीर्तयिष्यति ।
स दीर्घकालमायुष्मान् श्रियं च लभते नरः ॥ स्तोत्र ७.४९ ॥
देवा नागास्तथा यक्षा गन्धर्वा कठपूतनाः ।
पिशाचा राक्षसा भूता मातरो रौद्रतेजसाः ॥ स्तोत्र ७.५० ॥
डाकिन्यस्तारकाः प्रेताः स्कन्दोमाद्या महाग्रहाः ।
छायापस्मारकाश्चैव खेटका खार्दकादयः ॥ स्तोत्र ७.५१ ॥
वेतालाश्चिंचका प्रेष्या ये चान्ये दुष्टचेतसः ।
छायामपि न लङ्घन्ति किं पुनस्तस्य विग्रहम् ॥ स्तोत्र ७.५२ ॥
दुष्टसत्त्वा न बाधन्ते व्याधयो नाक्रमन्ति च ।
सर्वैश्वर्यगुणैर्युक्तो वंशवृद्धिश्च जायते ॥ स्तोत्र ७.५३ ॥
जातिस्मरो भवेद्धीमान् कुलीनः प्रियदर्शनः ।
प्रीतिमांश्च महावाग्मी सर्वशास्त्रविशारदः ॥ स्तोत्र ७.५४ ॥
कल्याणमित्रसंसेवी बोधिचित्तविभूषितः ।
सदाऽविरहितो बुद्धैर्यत्र यत्रोपपद्यते ॥ स्तोत्र ७.५५ ॥

श्रीआर्यताराभट्टारिकाया नामाष्टोत्तरशतं बुद्धपरिभाषितं परिसमाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ८:



(आर्य)तारास्तुतिः

आचार्य चन्द्रदासकृता

नमस्तारायै

सुखदचक्रचारुचूडामणिरुचिरमरीचिसंचय-
प्रचुरशिखाप्रचारपरिचुम्बितचर्चितचरणचन्द्रके ।
जगति चराचरेऽपि साचीकृतचकितकृपालुलोचने
स्तुतिवचनोपचारमुचिताचरतिं रचयामि देवि ते ॥ स्तोत्र ८.१ ॥
नखरकठोरकोटिकुट्टितकरिकटतटपाटनोत्कटाः
प्रविकटरुधिरपटलपटपालिता अटवीविलुण्ठकाः ।
विकटसटाट्टहासघटितावटतटघटानोद्भटास्त्वज्जुषि
झटिति यान्ति सटिनः कुण्ठादपि कुण्ठशक्तिताम् ॥ स्तोत्र ८.२ ॥
मलिनमहाकपोलतलविगलितमदजलमलनविह्वलाः
स्खलदलिजालबहलकोलाहललितविलासलासिनः ।
विचलितकर्णतालपवनाहतललितविलेपधूलयः
पथि न गजाश्चलन्ति कुलशैलतुलास्तव ला(ना)मलालिताः ॥ स्तोत्र ८.३ ॥
मारुतघातजातरभसोच्छलदनलशिखाकदम्बक-
प्रतिहतपुरपुरन्ध्रिहाहारवत्वरितदिगन्तभैरवः ।
उद्धतधूम्रधूमधूलिधुतबद्धघनान्धकारकं
त्वन्नतिनीतिगतिरेति शमं बहुशो हुताशनः ॥ स्तोत्र ८.४ ॥
चलितलतावितानकुटिलोद्गमदुर्गमगहनवर्तिनः
सपदि पुरो नरस्य तारेति मनागपि नामधारिणः ।
स्फीतफणौघघोरफूत्कारपरिस्फुरतानलस्फुट-
स्फुरदुरुविस्फुलिङ्गविस्फारिणि फणिनि विषं विनश्यति ॥ स्तोत्र ८.५ ॥
क्षणकृतकोपकम्पकरकर्षितखरकरवालनिर्मल-
व्यतिकरकरकरवालविकरालमहाबलभुजार्गलः ।
प्रस्थितपथिकनिकटकटविघटनपटुरतिनिष्ठुराशयो
भगवति भक्तिवन्तुमुपसर्पति तव न वनेऽपि तस्करः ॥ स्तोत्र ८.६ ॥
योऽपि नरेन्द्रवीरहुङ्कारकचग्रहनिग्रहो
ग्रहग्रस्त इव रज्जुहिञ्जीरवजर्जरिताङ्गपञ्जरः ।
प्रतिपदखनखनायमानमुखरीकृतखरखरशृङ्खलावलि-
स्त्वच्चरणारविन्दमभिवन्द्य स नन्दति मुक्तबन्धनः ॥ स्तोत्र ८.७ ॥
कलकलकलिललोलकल्लोलजलोल्ललत्कालिकानिला-
स्फालितविपुलबहलवेलाकुलकूलतमालपल्लवात् ।
सरभसमकरनिकरखरनखरसुदुस्तरतोऽपि सागरात्
तारिणि तरलतारतरतारकमातुरमेत्य रक्षसि ॥ स्तोत्र ८.८ ॥
सूक्ष्मविरावसारसरघोत्करनिर्भरघोरघर्घरघ्राणा
घृणाङघ्रिपाण्यस्रविस्रीकृतक्वथितशरीरपञ्जरा ।
यत्क्षणमहाप्रसादावेशत्वत्प्रणता तारिणि कामरूपिणा
तत्क्षणलब्धलोलकिरणमणिकुण्डलमण्डितगण्डमण्डला ॥ स्तोत्र ८.९ ॥
यूकविकीर्णशीर्णपटकर्पटकटितटवेष्टनोद्भटः
संकटपेट्टपूरमात्रार्जनपरपुरपिण्डतर्कणः ।
यदि तव नामकं हृदि करोति हि राक्षसैककः
प्रौढवधूविधूतचामीकरखचितविचित्रचामरम् ॥ स्तोत्र ८.१० ॥

श्रीचन्द्रदासविरचितार्यतारास्तुतिः समाप्ता ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ९:


अष्टमातृकास्तोत्रम्


ओं नमः श्रीविघ्नेश्वराष्टमातृकाभ्यः ।

विघ्नेश्वर महावीर सिद्धिरूपाय वृद्धये ।
विघ्ननाशाय देवाय गणेशाय नमाम्यहम् ॥ स्तोत्र ९.१ ॥
पूर्वे ब्रह्माणी देवी हंसमारुह्य संस्थिता ।
पीतवर्णप्रभा देवी श्रीब्रह्माणि नमोऽस्तु ते ॥ स्तोत्र ९.२ ॥
दक्षिणे श्रीवाराही महिषासनसंस्थिता ।
रक्तवर्णाऽङ्कुशहस्ता श्रीवाराहि नमोऽस्तु ते ॥ स्तोत्र ९.३ ॥
पश्चिमे चेन्द्राणी देवी गजमारुह्य संस्थिता ।
कुङ्कुमाभा वज्रहस्ता श्रीइन्द्राणि नमोऽस्तु ते ॥ स्तोत्र ९.४ ॥
उत्तरे माहेश्वरी देवी वृषमारुह्य संस्थिता ।
श्वेतवर्णप्रभा देवी माहेश्वरि नमोऽस्तु ते ॥ स्तोत्र ९.५ ॥
आग्नेये बालकौमारी मयूरकान्तिपूरणी ।
रक्तवर्णा शक्तिहस्ता श्रीकौमारि नमोऽस्तु ते ॥ स्तोत्र ९.६ ॥
नैरृत्ये वैष्णवी देवी श्यामाभा गरुडासना ।
शङ्खचक्रधरा देवी नारायणि नमोऽस्तु ते ॥ स्तोत्र ९.७ ॥
वायव्ये चामुण्डा देवी सिंहमारुह्य संस्थिता ।
ककारमूर्तिधारी च खड्गहस्तां नमाम्यहम् ॥ स्तोत्र ९.८ ॥
ईशाने चण्डिका देवी धूम्रवर्णा प्रज्वालिनी ।
कर्तिमुण्डधरा देवी महालक्ष्मि नमोऽस्तु ते ॥ स्तोत्र ९.९ ॥
अष्टपीठस्थिता देवीरष्टवृक्षनिवासिनीः ।
अष्टभैरवसंयुक्ता अष्टमातृका नमाम्यहम् ॥ स्तोत्र ९.१० ॥
सूर्यः सोमो महीपुत्रो बुधो देवासुरगुरू ।
शनिश्च राहुः केतुश्च यमाय च नमो नमः ॥ स्तोत्र ९.११ ॥

श्री अष्टमातृकास्तोत्रं समाप्तम् ॥
___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १०:


अवधानस्तोत्रम् (वन्दनास्तवं वा)


ओं नमो लोकनाथाय

आराधितोऽसि भुजगासुरलोकसंघैर्गन्धर्वयक्षमुनिभिः परिवन्दिताय ।
द्वात्रिंशदादिवरलक्षणभूषिताय नित्यं नमामि शिरसा करुणामयाय ॥ स्तोत्र १०.१ ॥
बालार्ककोटिसमतेजकलेवराय आलोकिते सुगतशेखरधारिताय ।
शुभ्रांशुमौलितिलकाय जटधराय नित्यं नमामि शिरसा करुणामयाय ॥ स्तोत्र १०.२ ॥
अम्भोजपाणिकमलासनसंस्थिताय यज्ञोपवीतफणिराजसुमण्डिताय ।
रत्नादिहारकनकोज्ज्वलभूषिताय नित्यं नमामि शिरसा करुणामयाय ॥ स्तोत्र १०.३ ॥
उत्पादभङ्गभवसागरतारकाय दुर्ग्राहदुर्गतिभुवां परिमोचकाय ।
रागादिदोषपरिमुक्त सुनिर्मलाय नित्यं नमामि शिरसा करुणामयाय ॥ स्तोत्र १०.४ ॥
मैत्र्यादिभिश्चतुरब्रह्मविहारणाय धारामृतैः सकलसत्त्वसुपोषणाय ।
मोहान्धकारकृतदोषविदारणाय नित्यं नमामि शिरसा करुणामयाय ॥ स्तोत्र १०.५ ॥
दैत्येन्द्रवंशवलितारणमोक्षदाय सत्त्वोपकारत्वरितकृतनिश्चयाय ।
सर्वज्ञज्ञानपरिपूरितदेशनाय नित्यं नमामि शिरसा करुणामयाय ॥ स्तोत्र १०.६ ॥
अष्टादशनरकमार्गविशोधनाय अज्ञानगाढतिमिरपरिध्वंसनाय ।
ज्ञानैकदृष्टिव्यवलोकितमोक्षदाय नित्यं नमामि शिरसा करुणामयाय ॥ स्तोत्र १०.७ ॥
त्वं लोकनाथ भुवनेश्वर सुप्रदाय दारिद्रयदुःखमयपञ्जरदारणाय ।
त्वत्पादपङ्कजयुगप्रतिवन्दिताय नित्यं नमामि शिरसा करुणामयाय ॥ स्तोत्र १०.८ ॥
मार्तण्डमण्डलरुचिस्तथतास्वभावं त्वां नौम्यहः सुफलदः विमलप्रभावम् ।
चिन्तामणिं सुसदृशं त्वतिदुर्भगोऽहं नित्यं नमामि शिरसा करुणामयाय ॥ स्तोत्र १०.९ ॥
यद्भक्तितो दशनखाञ्जलिसोत्तमाङ्गमष्टाङ्गकैः प्रणमितं तव पादपद्म ।
दुःखार्णवे पतितमुद्धर मां कृपालो नित्यं नमामि शिरसा करुणामयाय ॥ स्तोत्र १०.१० ॥
सप्ताष्टभूतगतमाधवशुक्लपक्षे तारापुनर्वसु सहे भृगुसूनुवारे ।
श्रीक्रौंचदारणतिथौ च स्तुतिं करोमि मे देहि वाञ्छितफलं भुवनैकनाथ ॥ स्तोत्र १०.११ ॥
ये पठन्ति महापुण्यं पवित्रं पापनाशनम् ।
सर्वकामार्थसिद्धिं च गमिष्यन्ति सुखावतीम् ॥ स्तोत्र १०.१२ ॥

श्रीमदार्यावलोकितेश्वरभट्टारकस्यावधानस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ११:


अवलोकितेश्वरहयग्रीवधारणी

नमो रत्नत्रयाय । नम आर्यावलोकितेश्वराय बोधिसत्त्वाय महासत्त्वाय महाकारुणिकाय । नमः सर्वसत्त्वव्यसनघातिने । नमः सर्वसत्त्वव्यसनावहारिणे । नमः सर्वसत्त्वभयोत्तारणाय । नमः सर्वभवप्रशमनकराय । नमः सर्वसत्त्वबोधिचिकित्संकराय । नमः सर्वबन्धनच्छेदनपराय । नमः सर्वदुःखप्रमोक्षणकराय । नमः सर्वान्धकारविधमनकराय । नमः सर्वविद्याराजवशप्राप्तये महायोगयोगीश्वराय ।

तस्मै नमस्कृत्वा इदमार्यावलोकितेश्वरमुखोद्गीर्णम् । ऋषिविददादेवनागयक्षराक्षसशक्रब्रह्मलोकपालविष्णुमहेश्वरनारायणस्कन्दकुबेरासुरेन्द्रमातृगण नमस्कृतं वज्रक्षुरमहीयं हयग्रीवब्रह्मपरमहृदयमावर्तयिष्यामि । अप्रमेयार्थसाधकमसह्यं सर्वभूतानां सर्वविघ्नविनाशकम् । अमोघं सर्वकर्मणां विषाणाञ्च विनायनम् । तद्यथा

ओं तरुल तरुल वितरुल वितरुल सर्वविषघातक सर्वभूतविद्रावक ज्वलितानलविस्फुलिङ्गाट्टहास केसरातोपाप्रवितकाय वज्रक्षुरनिर्गतित चलितवसुधातल बज्रोदश्वसत हासितमरुतक्षतिप्रशमनकर परदुष्टविघ्नान् संभक्षणकर स्वविद्योपदेशकर परमशान्तिकर बुद्ध बुद्ध बोधयामिति ।

भगवन् हयग्रीव सर्वविद्याहृदयमावर्तयिष्यामि । खाद खाद महारौद्रमन्त्रेण । रक्ष रक्ष आत्मस्वहितान्मन्त्रेण । सिध्य सिध्य सर्वकर्मसु मे सिद्धे देहि देहि । आवेश आवेश प्रवेश प्रवेश सर्वग्रहेषु अप्रतिहत । धुन धुन विधुन विधुन मथ मथ प्रमथ प्रमथ सर्ववरोपग्रम । कृतकखोर्दो । दुर्लङ्घित मूषिक । विषकर विषद्रंष्ट्र विषचूर्णयो अभिचारविषकरण । सिध्य अञ्जन चक्षुर्मोहन । चित्तविक्षोभणकर । नित्यापरप्रेक्षण त्रासय त्रासय महाबोधिसत्त्व ऋद्धदंष्ट्रणेन सर्वभयेभ्यः सत्त्वानां रक्ष रक्ष । मम बुद्धधर्मसंघानुज्ञातं मे कर्म शीघ्रं कुरु कुरु फट् । हयग्रीवाय फट् । बज्रक्षुराय फट् । वज्रदंष्ट्रोत्कटभयभैरवाय फट् । परमन्त्रणनाशनकराय फट् । परदुष्टविघ्नान् संभक्षणकराय
फट् । सर्वग्रहोत्सादनकराय फट् । सर्वग्रहेषु
अप्रतिहताय फट् । पटलमुखाय फट् । ये केचित्मम अहितेषिणः काये क्रमन्ति मन्त्रयण यमन्ति जुह्वानति काखोर्दं कुर्वन्ति । तेन सर्वेणाभिमुखेन वाक्रीहाय फट् । नमः सर्वदुष्टग्रहोत्सादनाय हयग्रीवाय सिध्यन्तु मन्त्रपदैः स्वाहा । ओममितोद्भवाय हुं फट्फट्स्वाहा । ओं नमो हयाय स्वाहा । ओं नमो विश्वमूर्तये स्वाहा । नमः सर्वसत्त्वानां सिध्यन्तु मन्त्रपदाय स्वाहा ॥ स्तोत्र ११ ॥


___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १२:



अवलोकितेश्वराष्टकस्तोत्रम्


ओं नमोऽवलोकितेश्वराय

स्तुत्वा गुणैरनुपमैरनुबिन्दुपात्रं स्तोत्रं मया कृतमिदं जडवालिशेन ।
लोकेश्वरं गुणनिधिं गुणसागरं च नित्यं नमामि शिरसाञ्जलिसंपुटेन ॥ स्तोत्र १२.१ ॥
प्राणेषु यन् स्रवति येन रसाम्बुपारान् क्षुत्तृष्णदुःखपरिपीडितसर्वसत्त्वान् ।
एवंविधं जगदिदं परिपालनाय तस्मै नमोऽस्तु सततं हि यथार्थनाम्ने ॥ स्तोत्र १२.२ ॥
सत्कुङ्कुमात्तमरुणाङ्कसमानवर्णं द्वात्रिंशलक्षणविभूषितगात्रशोभम् ।
सर्वेषु यस्य करुणामयवत्सलत्वं तस्मै नमामि भवते करुणामयाय ॥ स्तोत्र १२.३ ॥
संसारसागरमहालयनाशदक्ष एकस्त्वमेव शरणं भुवि नैकनाथ ।
केनापि त्वद्गुणगणा गणने न शक्यास्तं लोकनाथमवलोकितनामसंज्ञम् ॥ स्तोत्र १२.४ ॥
नानाविधाभरणमण्डितदिव्यरुपं बालेन्दुलग्नजटभूषितलोकनाथम् ।
वामे च मण्डलधरं वरदं च सव्ये त्वां लोकनाथ शरणं प्रव्रजामि नित्यम् ॥ स्तोत्र १२.५ ॥
ब्रह्मादिभिः परिवृतं सुरसिद्धसंघैर्गन्धर्वकिन्नरमहोरगनागयक्षैः ।
नाथस्य यस्य भवतश्चरणाम्बुजं च तं लोकनाथचरणं शरणं व्रजामि ॥ स्तोत्र १२.६ ॥
भूतैः पिशाचगरुडोरगराक्षसीभिः कुम्भाण्डपूतनमहल्लकराजराजैः ।
वैश्वानरासुरशतैः परिवारभूतं तं लोकनाथचरणं शरणं गतोऽस्मि ॥ स्तोत्र १२.७ ॥
अब्धिर्दिवाकरकरैर्नहि शोषमेति तद्वत्कवीश्वरशतैर्गुणसागरस्ते ।
लोकेश्वर प्रथितकीर्तिनिधानभूतो न क्षीयते गुणनिधिर्गुणसागरस्य ॥ स्तोत्र १२.८ ॥
श्लोकाष्टकं प्रतिदिनं खलु ये पठन्ति ते प्राप्नुवन्ति सहसा धनपुत्रमोक्षान् ।
कुष्ठादिरोगनिकरं क्षमतां प्रयाति वन्दामहे च नितरां तव पादयुग्मे ॥ स्तोत्र १२.९ ॥

श्री आर्यावलोकितेश्वरस्य श्लोकाष्टकं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १३:



अवलोकितेश्वरस्तवः

चन्द्रकान्ताभिक्षुणीकृतः

ओं नमोऽवलोकितेश्वराय


भुवनत्रयवन्दितलोकगुरुममराधिपतिस्तुतब्रह्मवरम् ।
मुनिराजवरं द्युतिसिद्धिकरं प्रणमाम्यवलोकितनामधरम् ॥ स्तोत्र १३.१ ॥
सुगतात्मजरुपसुरुपधरं बहुलक्षणभूषितदेहवरम् ।
अमिताभतथागतमौलिधरं कनकाब्जविभूषितवामकरम् ॥ स्तोत्र १३.२ ॥
कुटिलामलपिङ्गलधूम्रजटं शशिबिम्बसमुज्ज्वलपूर्णमुखम् ।
कमलायतलोचनचारुवरं हिमखण्डविपाण्डुरगण्डयुगम् ॥ स्तोत्र १३.३ ॥
अधरं जितपङ्कजनाभिसमं शरदम्बुदगर्जितमेघरुतम् ।
बहुरत्नविभूषितबाहुयुगं तनुकोमलशाद्वलपाणितलम् ॥ स्तोत्र १३.४ ॥
मृगचर्मविवेष्टितवामतनुं शुभकुण्डलमण्डितलोलधरम् ।
विमलं कमलोदरनाभितलं मणिमण्डितमेखलहेमवरम् ॥ स्तोत्र १३.५ ॥
कटिवेष्टितचित्रसुवस्त्रधरं जिनबोधिमहोदधिपारगतम् ।
बहुपुण्यमुपार्जितलब्धवरं ज्वरव्याधिहरं बहुसौख्यकरम् ॥ स्तोत्र १३.६ ॥
शुभशान्तिकरं त्रिभवास्यकरं सचरं खचरं स्तुतिदेहधरम् ।
विविधाकुलनिर्जितमारबलं दशपारमितापरमार्थकरम् ॥ स्तोत्र १३.७ ॥
चतुरस्रविहारविवेकपरं तथताद्वयबोधविबोधकरम् ।
मणिनूपुरगर्जितपादयुगं गजमन्दविलम्बितहंसगतिम् ॥ स्तोत्र १३.८ ॥
परिपूर्णमहामृतलब्धधृतिं क्षीरोदजलार्णवनित्यगतिम् ।
श्रीपोतलकाभिनिवासरतिं करुणामयनिर्मलचारुदृशम् ॥ स्तोत्र १३.९ ॥

श्रीमदार्यावलोकितेश्वरभट्टारकस्य चन्द्रकान्ताभिक्षुणीविरचितः स्तवः समाप्तः ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १४:



अवलोकितेश्वरस्तोत्रम्

चरपतिपादविरचितम्

ओं नमोऽवलोकितेश्वराय

देवमनुष्यासुरनुतचरणः प्रतिहतजन्मजरारुजमरणः ।
लोकेश त्वं मामशरण्यं रक्ष कृपालो कुरु कारुण्यम् ॥ स्तोत्र १४.१ ॥
संसारोदधिमध्यनिमग्नं क्लेशमहोर्मिसमाहितभग्नम् ।
मामवधारय मा विरुवन्तं त्राहि महाकृप नौमि भवन्तम् ॥ स्तोत्र १४.२ ॥
तृष्णातिमिरोपद्रुतनेत्रं मरणमहाभयविह्वलगात्रम् ।
पालय भगवन्नवलोकय मां यावदवीचिं यामि न विषमाम् ॥ स्तोत्र १४.३ ॥
कृतमन्यस्त्रीग्रहणमजस्रं हतमज्ञेयं प्राणिसहस्रम् ।
नाथ मया कृतपापमशेषं नाशय संप्रति कायिकदोषम् ॥ स्तोत्र १४.४ ॥
यज्जोवितसत्कारनिमित्तं लोकान्नित्यं भणितमसत्यम् ।
तल्लोकेश्वर शमय समस्तं वाचिकनरकं चिरमभ्यस्तम् ॥ स्तोत्र १४.५ ॥
सत्त्वानामिह चिन्तितमहितं स्वयमनुमोदितमपि नरविहितम् ।
अधुना तन्मम मानसपापं स्फोटय नाथ करोमि विलापम् ॥ स्तोत्र १४.६ ॥
देवमनुष्यासुरजातीनां तिर्यःनारकप्रेतगतीनाम् ।
सत्त्वा ये निवसन्ति सदार्ता रक्षसि तानिति तव मयि वार्ता ॥ स्तोत्र १४.७ ॥
तेन ममोपरि सृज कारुण्यं वीक्ष्य शरीरगतं तारुण्यम् ।
इति शृणु भगवन् भवति भणामि यावन्नरकं नैव विशामि ॥ स्तोत्र १४.८ ॥
किं चोपेत्य करोषि परार्थं मुञ्चसि भगवन्मामकृतार्थम् ।
अथवा प्रेक्ष्य कृपा तव पुण्यं जनयसि दृष्टं कथमविपन्नम् ॥ स्तोत्र १४.९ ॥
स्मरणेनापि भवसि परितुष्टः क्षिपसि च कलुषं किमिति न दृष्टः ।
यस्माद्भगवन् परहितदक्ष क्षेपं मा कुरु मामिह रक्ष ॥ स्तोत्र १४.१० ॥
दन्तितुरङ्गमपुत्रकलत्रं राज्यमकण्टकवेश्मविचित्रम् ।
अस्थिशिरोऽसृङ्मांसपर्यन्तं भवतार्थिभ्यो दत्तमनन्तम् ॥ स्तोत्र १४.११ ॥
अञ्जनगुटिकापादुकसिद्धिः सिद्धौषधिमणिमन्त्रविशुद्धिः ।
सिद्धयति यक्षस्त्रीपुरवेशः तुष्यसि यस्य त्वं लोकेश ॥ स्तोत्र १४.१२ ॥
ये करचरणविलोचनहीना विविधव्याधिमहाभयदीनाः ।
ते त्वयि तुष्टे पुष्टशरीरा विलसन्त्यरुजो गुणगम्भीराः ॥ स्तोत्र १४.१३ ॥
गरलं व्याधिर्ग्रहडाकिन्यः शान्तिं यान्ति सदा योगिन्यः ।
सरति न तस्य पुरो यमदूतः प्रोतो यस्य च त्वं जिनभूतः ॥ स्तोत्र १४.१४ ॥
इति लोकेश्वर किं क्रियमाणं मुञ्चसि भगवन्मामत्राणम् ।
रौम्यहमनुदिनमुद्यतपाणिर्नाशय त्राससमाकुलवाणिः ॥ स्तोत्र १४.१५ ॥
यद्विषयेन्द्रियचञ्चलमनसा कृतबहुपापं व्याकुलमनसा ।
नीतं जन्म मयाऽस्मिन् सकलं जठरनिमित्तं भ्रमता विकलम् ॥ स्तोत्र १४.१६ ॥
तत्कुरु संप्रति मम लोकेश प्रणतो विविधाञ्जलिरहमेषः ।
येनाभुक्त्वापायिकदोषं सुगतिं भवतो यामि न मोक्षम् ॥ स्तोत्र १४.१७ ॥
मोहद्वेषविनाशनहेतुस्त्वं संसारमहोदधिसेतुः ।
पतितस्त्रस्तोत्थापितबाहुस्त्वं गुरुदुरितनिशाकरराहुः ॥ स्तोत्र १४.१८ ॥
देशितसुगतानुत्तरतत्त्वस्त्वं पालितबहुदुःखितसत्त्वः ।
निर्जितदुर्जयमन्मथमारस्त्वं संतीर्णभवार्णवपारः ॥ स्तोत्र १४.१९ ॥
सकलालाननिकृन्तनदेहस्त्वं परिभावितजगतसुदेहः ।
भगवन्ननुपमकरुणासिन्धुस्त्वं जनविदितोऽकारणबन्धुः ॥ स्तोत्र १४.२० ॥
लीलाविदलितकर्मविभङ्गस्त्वं परहितविषयव्यासङ्गः ।
दिव्यध्यानसमाहितचित्तस्त्वं याचकसाधारणचित्तः ॥ स्तोत्र १४.२१ ॥
परमपकुर्वंन्नपि करुणावान्मयि परितोषं न करोषि भवान् ।
कथमिह मोहमहोरगदष्टं विषयशरीरमकुशलं भ्रष्टम् ॥ स्तोत्र १४.२२ ॥
सकलजनार्थं प्रति या करुणा सा किं भवतो नियतस्फरणा ।
येन न रक्षसि किल्विषवन्तं भवतः पुरतो मां विरुवन्तम् ॥ स्तोत्र १४.२३ ॥
नाथ कृपा ते व्योमविशाला सत्त्वेषु हि यथाम्बुदधारा ।
स्थलजलनिम्नोन्नतबहुदेशे सरति निरन्तरमनिशमशेषे ॥ स्तोत्र १४.२४ ॥
इति भगवत्स्मरणाद्यत्पुण्यं मम तेनेदं जगदक्षुण्णम् ।
लभतां श्रीपोतलकाचलवासं जनयतु सुन्दरविविधविलासम् ॥ स्तोत्र १४.२५ ॥

श्रीमदार्यावलोकितेश्वरभट्टारकस्य चरपतिपादविरचितं स्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १५:


अवलोकितेश्वरस्तोत्रम्

वासुकिनागराजकृतम्

ओं नमोऽवलोकितेश्वराय

जटाधरं सौम्यविशाललोचनं सदाप्रसन्नाननचन्द्रमण्डलम् ।
सुरासुरैर्वन्दितपादपङ्कजं नमामि नाथं मणिपद्मसंभवम् ॥ स्तोत्र १५.१ ॥
सरोजपत्रायतदिव्यलोचनं कुदृष्टिसंशोधितशुद्धलोचनम् ।
कृपामृतार्द्रं जगदेकलोचनं नमामि नाथं मणिपद्मसंभवम् ॥ स्तोत्र १५.२ ॥
हारेन्दुहारार्धहिमाधिकोज्जवलं निघृष्टगण्डामललोलकुण्डलम् ।
गभस्तिमालाकुलकोटिसंकुलं नमामि नाथं मणिपद्मसंभवम् ॥ स्तोत्र १५.३ ॥
प्रबुद्धधर्माध्वनि धर्मधातुकं सहस्रबाहुं द्विचतुश्च षड्भुजम् ।
खधातुना तुल्यमनन्तबाहुकं नमामि नाथं मणिपद्मसंभवम् ॥ स्तोत्र १५.४ ॥
उपायप्रज्ञोदधिमन्थनोद्भवं त्रिधातुसंरक्षणहेतुसंभवम् ।
जिनेन्द्रमौलिं जिनधातुसंभवं नमामि नाथं मणिपद्मसंभवम् ॥ स्तोत्र १५.५ ॥
पद्मोपरि गतं नाथं पद्महस्तं जटाधरम् ।
आर्यावलोकितं वन्दे सर्वसत्त्वानुकम्पकम् ॥ स्तोत्र १५.६ ॥

श्रीवासुकिनागराजकृतमार्यावलोकितेश्वरस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १६:



अवलोकितेश्वराष्टोत्तरशतनामस्तोत्रम्

ओं नमोऽवलोकितेश्वराय

पद्मसत्त्व महापद्म लोकेश्वर महेश्वर ।
अवलोकितेश धीराग्र्य वज्रधर्म नमोऽस्तु ते ॥ स्तोत्र १६.१ ॥
धर्मराज महाशुद्ध सत्त्वराज महामते ।
पद्मात्मक महापद्म पद्मनाथ नमोऽस्तु ते ॥ स्तोत्र १६.२ ॥
पद्मोद्भव सुपद्माभ पद्मशुद्ध सुशोधक ।
वज्रपद्म सुपद्माङ्क पद्मपद्म नमोऽस्तु ते ॥ स्तोत्र १६.३ ॥
महाविश्व महालोक महाकाय महोपम ।
महाधीर महावीर महाशौरे नमोऽस्तु ते ॥ स्तोत्र १६.४ ॥
सत्त्वाशय महायान महायोग पितामह ।
शम्भु शङ्कर शुद्धार्थ बुद्धपद्म नमोऽस्तु ते ॥ स्तोत्र १६.५ ॥
धर्मतत्त्वार्थ सद्धर्म शुद्धद्धर्मं सुधर्मकृत् ।
महाधर्म सुधर्माग्र्य धर्मचक्र नमोऽस्तु ते ॥ स्तोत्र १६.६ ॥
बुद्धसत्त्व सुसत्त्वाग्र्य धर्मसत्त्व सुसत्त्वधृक् ।
सत्त्वोत्तम सुसत्त्वज्ञ सत्त्वसत्त्व नमोऽस्तु ते ॥ स्तोत्र १६.७ ॥
अवलोकितेश नाथाग्र्य महानाथ विलोकित ।
आलोकलोक लोकार्थ लोकनाथ नमोऽस्तु ते ॥ स्तोत्र १६.८ ॥
लोकाक्षराक्षर महा अक्षराग्र्याक्षरोपम ।
अक्षराक्षर सर्वाक्ष चक्राक्षर नमोऽस्तु ते ॥ स्तोत्र १६.९ ॥
पद्महस्त महाहस्त समाश्वासक दायक ।
बुद्धधर्म महाबुद्ध बुद्धात्मक नमोऽस्तु ते ॥ स्तोत्र १६.१० ॥
बुद्धरूप महारूप वज्ररूप सुरुपवित् ।
धर्मालोक सुतेजाग्र्य लोकालोक नमोऽस्तु ते ॥ स्तोत्र १६.११ ॥
पद्मश्रीनाथ नाथाग्र्य धर्मश्रीनाथ नाथवान् ।
ब्रह्यनाथ महाब्रह्म ब्रह्मपुत्र नमोऽस्तु ते ॥ स्तोत्र १६.१२ ॥
दीप दीपाग्र्य दीपोग्र दीपालोक सुदीपक ।
दीपनाथ महादिप बुद्धदीप नमोऽस्तु ते ॥ स्तोत्र १६.१३ ॥
बुद्धाभिषिक्त बुद्धाग्र्य बुद्धपुत्र महाबुध ।
बुद्धाभिषेकमुर्द्धाग्र्य बुद्धबुद्ध नमोऽस्तु ते ॥ स्तोत्र १६.१४ ॥
बुद्धचक्षो महाचक्षो धर्मचक्षो महेक्षण ।
समाधिज्ञानसर्वस्व वज्रनेत्र नमोऽस्तु ते ॥ स्तोत्र १६.१५ ॥
एवं सर्वात्मना गौणं नाम्नामष्टशतं तव ।
भावयेत्स्तुनुयाद्वापि लोकैश्वर्यमवाप्नुयात् ॥ स्तोत्र १६.१६ ॥

आर्यावलोकितेश्वरनामाष्टोत्तरशताध्येषणास्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १७:


भद्रचरीप्रणिधानस्तोत्रम्


अथ खलु समन्तभद्रो बोधिसत्त्वो महासत्त्वः एवमेव लोकधातुपरम्परानभिलाप्यानभिलाप्य बुद्धक्षेत्रपरमाणुरजःसमान् कल्पान् कल्पप्रसरानभिद्योत्यमानो भूयस्या मात्रया गाथाभिगीतेन प्रणिधानमकार्षीत्-

यावत केचि दशद्दिशि लोके सर्वत्रियध्वगता नरसिंहाः ।
तानहु वन्दमि सर्वि अशेषान् कायतु वाच मनेन प्रसन्नः ॥ स्तोत्र १७.१ ॥
क्षेत्ररजोपमकायप्रमाणैः सर्वजिनान करोमि प्रणामम् ।
सर्वजिनाभिमुखेन मनेन भद्रचरीप्रणिधानबलेन ॥ स्तोत्र १७.२ ॥
एकरजाग्रि रजोपमबुद्धा बुद्धसुतान निषण्णकु मध्ये ।
एवमशेषत धर्मतधातुं सर्वधिमुच्यमि पूर्णजिनेभि ॥ स्तोत्र १७.३ ॥
तेषु च अक्षयवर्णसमुद्रान् सर्वस्वराङ्गसमुद्ररुतेभिः ।
सर्वजिनान गुणान् भणमानस्तान् सुगतान् स्तवमी अहु सर्वान् ॥ स्तोत्र १७.४ ॥
पुष्पवरेभि च माल्यवरेभिर्वाद्यविलेपनछत्रवरेभिः ।
दीपवरेभि च धूपवरेभिः पूजन तेष जिनान करोमि ॥ स्तोत्र १७.५ ॥
वस्त्रवरेभि च गन्धवरेभिश्चूर्णपुटेभि च मेरुसमेभिः ।
सर्वविशिष्टवियूहवरेभिः पूजन तेष जिनान करोमि ॥ स्तोत्र १७.६ ॥
या च अनुत्तरपूज उदारा तानधिमुच्यमि सर्वजिनानाम् ।
भद्रचरी अधिमुक्तिबलेन वन्दमि पूजयमी जिनसर्वान् ॥ स्तोत्र १७.७ ॥
यच्च कृतं मयि पापु भवेय्या रागतु द्वेषतु मोहवशेन ।
कायतु वाच मनेन तथैव तं प्रतिदेशयमी अहु सर्वम् ॥ स्तोत्र १७.८ ॥
यच्च दशद्दिशि पुण्य जगस्य शैक्ष अशैक्षप्रत्येकजिनानाम् ।
बुद्धसुतानथ सर्वजिनानां तमनुमोदयमी अहु सर्वम् ॥ स्तोत्र १७.९ ॥
ये च दशद्दिशि लोकप्रदीपा बोधिविबुद्ध असंगतप्राप्ताः ।
तानहु सर्वि अध्येषमि नाथान् चक्रु अनुत्तरु वर्तनतायै ॥ स्तोत्र १७.१० ॥
येऽपि च निर्वृति दर्शितुकामास्तानभियाचमि प्राञ्जलिभूतः ।
क्षेत्ररजोपमकल्प निहन्तु सर्वजगस्य हिताय सुखाय ॥ स्तोत्र १७.११ ॥
वन्दनपूजनदेशनताय मोदनध्येषणयाचनताय ।
यच्च शुभं मयि संचितु किंचिद्बोधयि नामयमी अहु सर्वम् ॥ स्तोत्र १७.१२ ॥
पूजित भोन्तु अतीतक बुद्धा ये च ध्रियन्ति दशद्दिशि लोके ।
ये च अनागत ते लघु भोन्तु पूर्णमनोरथ बोधिविबुद्धाः ॥ स्तोत्र १७.१३ ॥
यावत केचि दशद्दिशि क्षेत्रास्ते परिशुद्ध भवन्तु उदाराः ।
बोधिद्रुमेन्द्रगतेभि जिनेभिर्बुद्धसुतेभि च भोन्तु प्रपूर्णाः ॥ स्तोत्र १७.१४ ॥
यावत केचि दशद्दिशि सत्त्वास्ते सुखिता सद भोन्तु अरोगाः ।
सर्वजगस्य च धर्मिकु अर्थो भोन्तु प्रदक्षिणु ऋध्यतु आशाः ॥ स्तोत्र १७.१५ ॥
बोधिचरिं च अहं चरमाणो भवि जातिस्मरु सर्वगतीषु ।
सर्वसु जन्मसु च्युत्युपपत्ती प्रव्रजितो अहु नित्यु भवेय्या ॥ स्तोत्र १७.१६ ॥
सर्वजिनानुशिक्षयमाणो भद्रचरिं परिपूरयमाणः ।
शीलचरिं विमलां परिशुद्धां नित्यमखण्डमछिद्र चरेयम् ॥ स्तोत्र १७.१७ ॥
देवरुतेभि च नागरुतेभिर्यक्षकुम्भाण्डमनुष्यरुतेभिः ।
यानि च सर्वरुतानि जगस्य सर्वरुतेष्वहु देशयि धर्मम् ॥ स्तोत्र १७.१८ ॥
ये खलु पारमितास्वभियुक्तो बोधियि चित्तु न जातु विमुह्येत् ।
येऽपि च पापक आवरणायास्तेषु परिक्षयु भोतु अशेषम् ॥ स्तोत्र १७.१९ ॥
कर्मतु क्लेशतु मारपथातो लोकगतीषु विमुक्तु चरेयम् ।
पद्म यथा सलिलेन अलिप्तः सूर्यशशी गगनेव असक्तः ॥ स्तोत्र १७.२० ॥
सर्वि अपायदुखां प्रशमन्तो सर्वजगत्सुखि स्थापयमानः ।
सर्वजगस्य हिताय चरेयं यावत क्षेत्रपथा दिशतासु ॥ स्तोत्र १७.२१ ॥
सत्त्वचरिमनुवर्तयमानोइ बोधिचरिं परिपूरयमाणः ।
भद्रचरिं च प्रभावयमानः सर्वि अनागतकल्प चरेयम् ॥ स्तोत्र १७.२२ ॥
ये च सभागत मम चर्याये तेभि समागमु नित्यु भवेय्या ।
कायतु वाचतु चेतनतो चा एकचरि प्रणिधान चरेयम् ॥ स्तोत्र १७.२३ ॥
येऽपि च मित्रा मम हितकामा भद्रचरीय निदर्शयितारः ।
तेभि समागमु नित्यु भवेय्या तांश्च अहं न विरागयि जातु ॥ स्तोत्र १७.२४ ॥
संमुख नित्यमहं जिन पश्ये बुद्धसुतेभि परीवृतु नाथान् ।
तेषु च पूज करेयु उदारां सर्वि अनागतकल्पमखिन्नः ॥ स्तोत्र १७.२५ ॥
धारयमाणु जिनान सद्धर्मं बोधिचरिं परिदीपयमानः ।
भद्रचरिं च विशोधयमानः सर्वि अनागतकल्प चरेयम् ॥ स्तोत्र १७.२६ ॥
सर्वभवेषु च संचरमाणः पुण्यतु ज्ञानतु अक्षयप्राप्तः ।
प्रज्ञौपायसमाधिविमोक्षैः सर्वगुणैर्भवि अक्षयकोशः ॥ स्तोत्र १७.२७ ॥
एकरजाग्रि रजोपमक्षेत्रा तत्र च क्षेत्रि अचिन्तियबुद्धान् ।
बुद्धसुतान निषण्णकु मध्ये पश्यिय बोधिचरिं चरमाणः ॥ स्तोत्र १७.२८ ॥
एवमशेषत सर्वदिशासु बालपथेषु त्रियध्वप्रमाणान् ।
बुद्धसमुद्र थ क्षेत्रसमुद्रानोतरि चारिककल्पसमुद्रान् ॥ स्तोत्र १७.२९ ॥
एकस्वराङ्गसमुद्ररुतेभिः सर्वजिनान स्वराङ्गविशुद्धिम् ।
सर्वजिनान यथाशयघोषान् बुद्धसरस्वतिमोतरि नित्यम् ॥ स्तोत्र १७.३० ॥
तेषु च अक्षयघोषरुतेषु सर्वत्रियध्वगतान जिनानाम् ।
चक्रनयं परिवर्तयमानो बुद्धिबलेन अहं प्रविशेयम् ॥ स्तोत्र १७.३१ ॥
एकक्षणेन अनागतसर्वान् कल्पप्रवेश अहं प्रविशेयम् ।
येऽपि च कल्प त्रियध्वप्रमाणास्तान् क्षणकोटिप्रविष्ट चरेयम् ॥ स्तोत्र १७.३२ ॥
ये च त्रियध्वगता नरसिंहास्तानहु पश्यिय एकक्षणेन ।
तेषु च गोचरिमोतरि नित्यं मायगतेन विमोक्षबलेन ॥ स्तोत्र १७.३३ ॥
ये च त्रियध्वसुक्षेत्रवियूहास्तानभिनिर्हरि एकरजाग्रे ।
एवमशेषत सर्वदिशासु ओतरि क्षेत्रवियूह जिनानाम् ॥ स्तोत्र १७.३४ ॥
ये च अनागत लोकप्रदीपास्तेषु विबुध्यन चक्रप्रवृत्तिम् ।
निर्वृतिदर्शननिष्ठ प्रशान्तिं सर्वि अहमुपसंक्रमि नाथान् ॥ स्तोत्र १७.३५ ॥
ऋद्धिबलेन समन्तजवेन ज्ञानबलेन समन्तमुखेन ।
चर्यबलेन समन्तगुणेन मैत्रबलेन समन्तगतेन ॥ स्तोत्र १७.३६ ॥
पुण्यबलेन समन्तशुभेन ज्ञानबलेन असङ्गगतेन ।
प्रज्ञौपायसमाधिबलेन बोधिबलं समुदानयमानः ॥ स्तोत्र १७.३७ ॥
कर्मबलं परिशोधयमानः क्लेशबलं परिमर्दयमानः ।
मारबलमबलं करमाणः पूरयि भद्रचरीबल सर्वान् ॥ स्तोत्र १७.३८ ॥
क्षेत्रसमुद्र विशोधयमानः सत्त्वसमुद्र विमोचयमानः ।
धर्मसमुद्र विपश्ययमानो ज्ञानसमुद्र विगाहयमानः ॥ स्तोत्र १७.३९ ॥
चर्यसमुद्र विशोधयमानः प्रणिधिसमुद्र प्रपूरयमाणः ।
बुद्धसमुद्र प्रपूजयमानः कल्पसमुद्र चरेयमखिन्नः ॥ स्तोत्र १७.४० ॥
ये च त्रियध्वगतान जिनानां बोधिचरिप्रणिधानविशेषाः ।
तानहु पूरयि सर्वि अशेषात्भद्रचरीय बिबुध्यिय बोधिम् ॥ स्तोत्र १७.४१ ॥
ज्येष्ठकु यः सुतु सर्वजिनानां यस्य च नाम समन्ततभद्रः ।
तस्य विदुस्य सभागचरीये नामयमी कुशलमिमु सर्वम् ॥ स्तोत्र १७.४२ ॥
कायतु वाच मनस्य विशुद्धिश्चर्यविशुद्ध्यथ क्षेत्रविशुद्धिः ।
यादृशनामन भद्रविदुस्य तादृश भोतु समं मम तेन ॥ स्तोत्र १७.४३ ॥
भद्रचरीय समन्तशुभाये मञ्जुशिरिप्रणिधान चरेयम् ।
सर्वि अनागत कल्पमखिन्नः पूरयि तां क्रिय सर्वि अशेषाम् ॥ स्तोत्र १७.४४ ॥
नो च प्रमाणु भवेय्य चरीये नो च प्रमाणु भवेय्य गुणानाम् ।
अप्रमाणु चरियाय स्थिहित्वा जानमि सर्वि विकुर्वितु तेषाम् ॥ स्तोत्र १७.४५ ॥
यावत निष्ठ नभस्य भवेय्या सत्त्व अशेषत निष्ठ तथैव ।
कर्मतु क्लेशतु यावत निष्ठा तावत निष्ठ मम प्रणिधानम् ॥ स्तोत्र १७.४६ ॥
ये च दशद्दिशि क्षेत्र अनन्ता रत्नअलंकृतु दद्यु जिनानाम् ।
दिव्य च मानुष सौख्यविशिष्टां क्षेत्ररजोपम कल्प ददेयम् ॥ स्तोत्र १७.४७ ॥
यश्च इमं परिणामनराजं श्रुत्व सकृज्जनयेदधिमुक्तिम् ।
बोधिवरामनुप्रार्थयमानो अग्रु विशिष्ट भवेदिमु पुण्यम् ॥ स्तोत्र १७.४८ ॥
वर्जित तेन भवन्ति अपाया वर्जित तेन भवन्ति कुमित्राः ।
क्षिप्रु स पश्यति तममिताभं यस्यिमु भद्रचरि प्रणिधानम् ॥ स्तोत्र १७.४९ ॥
लाभ सुलब्ध सजीवितु तेषां स्वागत ते इमु मानुषजन्म ।
यादृशु सो हि समन्ततभद्रस्तेऽपि तथा नचिरेण भवन्ति ॥ स्तोत्र १७.५० ॥
पापक पञ्च अनन्तरियाणि येन अज्ञानवशेन कृतानि ।
सो इमु भद्रचरिं भणमानः क्षिप्रु परिक्षयु नेति अशेषम् ॥ स्तोत्र १७.५१ ॥
ज्ञानतु रूपतु लक्षणतश्च वर्णतु गोत्रतु भोतिरूपेतः ।
तीर्थिकमारगणेभिरधृष्यः पूजितु भोति स सर्वत्रिलोके ॥ स्तोत्र १७.५२ ॥
क्षिप्रु स गच्छति बोधिद्रुमेन्द्रं गत्व निषीदति सत्त्वहिताय ।
बुद्ध्यति बोधि प्रवर्तयि चक्रं धर्षति मारु ससैन्यकु सर्वम् ॥ स्तोत्र १७.५३ ॥
यो इमु भद्रचरिप्रणिधानं धारयि वाचयि देशयितो वा ।
बुद्धविजानति योऽत्र विपाको बोधि विशिष्ट म काङ्क्ष जनेथ ॥ स्तोत्र १७.५४ ॥
मञ्जुशिरी यथ जानति शूरः सो च समन्ततभद्र तथैव ।
तेषु अहमनुशिक्षयमाणो नामयमी कुशलमिमु सर्वम् ॥ स्तोत्र १७.५५ ॥
सर्वत्रियध्वगतेभि जिनेभिर्या परिणामन वर्णित अग्रा ।
ताय अहं कुशलमिमु सर्वं नामयमी वर भद्रचरीये ॥ स्तोत्र १७.५६ ॥
कालक्रियां च अहं करमाणो आवरणान् विनिवर्तिय सर्वान् ।
संमुख पश्यिय तममिताभं तं च सुखावतिक्षेत्र व्रजेयम् ॥ स्तोत्र १७.५७ ॥
तत्र गतस्य इमि प्रणिधाना आमुखि सर्वि भवेय्यु समग्रा ।
तांश्च अहं परिपूर्य अशेषान् सत्त्वहितं करियावत लोके ॥ स्तोत्र १७.५८ ॥
तहि जिनमंडलि शोभनिरम्ये पद्मवरे रूचिरे उपपन्नः ।
व्याकरणमहु तत्र लभेय्या संमुखतो अमिताभजिनस्य ॥ स्तोत्र १७.५९ ॥
व्याकरणं प्रतिलभ्य च तस्मिन्निर्मित कोटिशतेभिरनेकैः ।
सत्त्वहितानि बहून्यहु कुर्यां दिक्षु दशस्वपि बुद्धिबलेन ॥ स्तोत्र १७.६० ॥
भद्रचरिप्रणिधान पठित्वा यत्कुशलं मयि संचितु किंचित् ।
एकक्षणेन समृध्यतु सर्वं तेन जगस्य शुभं प्रणिधानम् ॥ स्तोत्र १७.६१ ॥
भद्रचरिं परिणाम्य यदाप्तं पुण्यमनन्तमतीव विशिष्टम् ।
तेन जगद्वयसनौघनिमग्नं यात्वमिताभपुरिं वरमेव ॥ स्तोत्र १७.६२ ॥

श्री भद्रचरीप्राणिधानस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १८:


भक्तिशतकम्

महापण्डित-रामचन्द्रभारतीविरचितम्

नमस्तस्मै भगवतेऽर्हते सम्यक्संबुद्धाय

ज्ञानं यस्य समस्तवस्तुविषयं यस्यानवद्यं वचो
यस्मिन् रागलवोऽपि नैव न पुनर्द्वेषो न मोहस्तथा ।
यस्याहेतुरनन्तसत्त्वसुखदाऽनल्पा कृपामाधुरी ।
बुद्धो वा गिरिशोऽथवा स भगवान् तस्मै नमस्कुर्महे ॥ स्तोत्र १८.१ ॥
देवः शम्भुर्न वैरी हरिरपि न रिपुः केवली नो सपत्नो
नोदासीनः स्वयम्भुर्न च पुनरपरे ते परे वासवाद्याः ।
शास्ता बुद्धो न बन्धुर्जगति न जनको नैकगोत्रैकजातिः
किन्त्वेषां वीतरागो भवति सकलविद्यः सुधीभिः स सेव्यः ॥ स्तोत्र १८.२ ॥
ब्रह्मा विद्याभिभूतो दुरधिगममहामाययालिङ्गितोऽसौ
विष्णू रागातिरेकान्निजवपुषि धृता पार्वतौ शङ्करेण ।
वीताविद्यो विमायो जगति स भगवान् वीतरागो मुनीन्द्रः
कः सेव्यो बुद्धिमद्भिर्वदत वदत मे भ्रातरस्तेषु मुक्त्यै ॥ स्तोत्र १८.३ ॥
ब्राह्मं वैष्णवमैश्वरञ्च बहुधा लब्ध्वा पदं हेतुतैः
(तः) संसारे वत संसरन्ति पुनरप्येकान्तदुःखास्पदे । किन्तैर्देहभृतामपायबहलैराद्यन्तवद्भिः पदैस्
तस्मान्नित्यमनादिमध्यनिधनं बौद्धं पदं प्रार्थ्यताम् ॥ स्तोत्र १८.४ ॥
चिदाकारं सूक्ष्मं विभुविशदमाकाररहितं
निरीहं नीरूपं निरवधिकृपाबीजमजरम् ।
समस्तज्ञं सर्वोपधिरहितमैश्यादमृतदं
जितानङ्गैः सेव्यं भवतु मम तद्वस्तु शरणम् ॥ स्तोत्र १८.५ ॥
अणीयोऽणोः क्लेशाप्रतिहतमनन्तं च महतो
महीयो माहात्म्यप्रविजितजगद्भूरिकरुणम् ।
द्विबाहुं निर्बाहुं द्विपदमपदं सत्रिवदानम्
द्विनेत्रं निर्नेत्रं सगुणमगुणं तत्तु शरणम् ॥ स्तोत्र १८.६ ॥
सदानन्दं तथ्यं सरसहृदयं सूक्तिसदनं
सतां सेव्यं सम्यक्समधिगततत्त्वं सममनः ।
स्वतः सिद्धं साध्यं सकलफलदं सौम्यवदनं
सदीयं सर्वीयं भवतु मम तद्वस्तु शरणम् ॥ स्तोत्र १८.७ ॥
स्वयम्भूताभिज्ञं भवभयहरं भीतिरहितं
स्फुरद्भाग्यो भोगोज्झितमहतवीर्यं मदनजित् ।
चतुर्मार्गं शुद्धप्रकृति च तथाकर्तृकमिदं
मुदं लोकोत्कृष्टामतनु तनुतां वस्तु जगताम् ॥ स्तोत्र १८.८ ॥
क्वचिन्नीलं पीतं क्वचिदपि च रक्तं क्वचिदपि
क्वचिच्चन्द्रच्छायं क्वचिदपि च माञ्जिष्ठरुचिरम् ।
क्वचित्प्राभास्वर्य्यं यदयति च वर्णव्यतिकरा-
च्छिखाषट्कं तैस्तैर्दधदुपरि तद्वस्तु शरणम् ॥ स्तोत्र १८.९ ॥
पराभेद्यं जाम्बूनदरूचिरवर्णं त्रिशरणं
त्रियानं त्रिप्रज्ञं त्रिभुवनशरण्यं त्रिवचनम् ।
कृपापात्रं मन्दस्मितमरुणसच्चीवरधरं
कृतध्यानं सिद्धासनघटितपाद्वस्तु शरणम् ॥ स्तोत्र १८.१० ॥
प्रसन्नं फुल्लेन्दीवरनयनयुग्मं त्रिपिटकं
मुहुर्व्याकुर्वाणं सुरनरगणेभ्यः करुणया ।
परं शान्तं स्वर्णोपलरजतलोष्ट्रेषु च समं
दृशां नव्यातिथ्यं भवतु मम तद्वस्तु शरणम् ॥ स्तोत्र १८.११ ॥
शरणमिति सदग्रं साधु गच्छामि बुद्धं
शरणमिति विरागाग्रीयमन्वेमि धर्मम् ।
शरणमिति गणानामग्रियं यामि संघं
शरणमिति पुनस्त्रिं द्वित्रिवारं व्रजामि ॥ स्तोत्र १८.१२ ॥
पुनरपि शरणं व्रजामि बुद्धं पुनरपि लोकगुरुं गुरुं करोमि ।
पुनरपि कथयामि नौमि वन्दे, त्वयि मम गौतम नैव तृप्तिरास्ते ॥ स्तोत्र १८.१३ ॥
त्रिभुवनमसकृन्निरूप्य युष्मत्पदसरसीरुहरेणुमाश्रितोऽहम् ।
शरणमयमयञ्च दैवतम्मे गतिरपरा मम नास्ति नास्ति नास्ति ॥ स्तोत्र १८.१४ ॥
अनित्यमखिलं दुःखमनात्मेति प्रवादिने ।
नमो बुद्धाय धर्माय सङ्घाय च नमो नमः ॥ स्तोत्र १८.१५ ॥
भो वीतराग भगवंस्तव पादमेव वन्दे मुनीन्द्र मुहुरेवमिमं प्रवन्दे ।
भूयः पुनः पुनरिमं परतः परस्तात्पार्श्वद्वयोरुपरि दिक्षु विदिक्षु वन्दे ॥ स्तोत्र १८.१६ ॥
गतमिह भवता पथा च येन स्थितमपि यत्र च यत्र वा निषण्णम् ।
शयितमपि मुनीन्द्र यत्र योगात्तदपि शतं प्रणमामि पुण्यतीर्थम् ॥ स्तोत्र १८.१७ ॥
समजनि भगवान् स्वयं स्म यस्मिन् सकलमबोधि च यत्र धर्मचक्रम् ।
विशदतरमदीपि यत्र यस्मिन्नमृतमपूरि तदप्यहं नमामि ॥ स्तोत्र १८.१८ ॥
सर्वज्ञचक्रसरसीरुहराजहंस कुन्देन्दुसुन्दररुचिं सुरवृन्दवन्द्यम् ।
सद्धर्मचक्रसहजं जनपारिजातं श्रीदन्तधातुममलं प्रणमामि भक्त्या ॥ स्तोत्र १८.१९ ॥
नागालयोपरि धरालयचक्रवालमूर्ध्नि त्रिकूटगतकाञ्चनशैलशृङ्गे ।
बोधिद्रुमूलनिहिताक्षयधातुबिम्बं विभ्रन्नमामि शिरसा जिनचैत्यमग्रम् ॥ स्तोत्र १८.२० ॥
हैमालवालवलयान्तरत्नवेधी वज्रासनोल्लसितमूलमगेन्द्रबोधम् ।
यं प्राप्य मारविजयानुपदं प्रपेदे सर्वज्ञतां स भगवान् तमहं नमामि ॥ स्तोत्र १८.२१ ॥
मूर्द्धन् बुद्धं नम त्वं श्रवण शृणु सदा धर्ममद्वैधवादि
प्रोक्तं सर्वत्र रूपं नयन निरुपमं पश्य जिघ्राङघ्रिपद्मम् ।
घ्राण त्वं चार्कबन्धोः स्तुहि सखि रसने श्रीघनं पूजयेथाः
सिद्धं पाणे व्रजाङ्घ्रे जिनसदनमदस्मद्गुणं चित्त चिन्त्य ॥ स्तोत्र १८.२२ ॥
बुद्धो धर्मश्च संघस्त्रितयमिति महानर्घरत्नं मुमुक्षो-
रद्यारभ्याहमस्मै त्रिभवभयभिदे सन्ददाम्यात्मभाजम् ।
एषोऽहं तत्परः स्याम्परमयनमितो नास्ति मे सत्यमेतत्
स्यामस्याहन्तु शिष्यस्त्रिदशनुतमिदं कोटिकृत्वो नमामि ॥ स्तोत्र १८.२३ ॥
नाहं लाभार्चनार्थी न च भयचकितो नापि सत्कीर्तिकामो
न त्वं धर्मांशुवंशप्रभव इति मुने नापि विद्याशया ते ।
पारम्पर्यान्नच त्वां शरणमुपगतः किन्तु ते सार्वजन्यं
सम्यग्ज्ञानं समीक्ष्य त्वयि भवजलधिं सन्तरीतुं प्रवृत्तः ॥ स्तोत्र १८.२४ ॥
त्वद्वैराग्यसमस्तभूतकरुणा प्रज्ञादिनानागुण-
स्फूर्ज्जच्चन्दनपङ्कसिन्धुपतितो गन्तुं क्षमो नान्यतः ।
भूपा वा यदि दण्डयन्ति विबुधा निन्दन्ति वा बान्धवा
मुञ्चन्ति क्षणमप्यहं जिन पितर्जीवामि न त्वां विना ॥ स्तोत्र १८.२५ ॥
स्वर्गे वा वसतिर्ममास्तु निरये तिर्यक्षु किं वासुरे
प्रेतानां नगरेऽथवा नरपुरे क्वाप्यन्यतः कर्मणा ।
भो सर्वज्ञ ततस्ततस्तव गुणान् कर्णामृतस्यन्दिनो
निष्पापानवलम्बतां मम मनो नान्या सुखप्रार्थना ॥ स्तोत्र १८.२६ ॥
तवैवाहं दासो गुणपणगृहीतोऽस्मि भवता
तवैवाहं शिष्यः स्ववचनविनीतोऽस्मि भवता ।
तवैवाहं पुत्रः स्मृतिकृतसुखस्तद्गतिगतो
गुरो बुद्धस्वामिन्मम जनक मां पाहि भवतः ॥ स्तोत्र १८.२७ ॥
पिता माता भ्राता त्वमसि भगिनी त्वं च विपदि
स्थिरं मित्रं बन्धुः प्रभुरमृतदीक्षागुरुतमः ।
त्वमैश्वर्य्यं भोगो त्वमसि धनधान्यं च महिमा
यशो विद्या प्राणस्त्वमसि मम सर्वज्ञ सकलम् ॥ स्तोत्र १८.२८ ॥
वीतराज मुनीन्द्र दयाम्बुधे सुगत भग्नबृहद्भवपञ्जर ।
अधिगतामृत बुद्ध मनोऽम्बुजं मम तवानघ गन्धकुटीयताम् ॥ स्तोत्र १८.२९ ॥
अनात्मन्यनित्येऽशुभे दुःखदुःखे दुरन्तेऽत्र संसारचक्रे भ्रमन्तम् ।
त्वमेकोसि मां त्रातुमीशो दयाब्धे प्रभोऽतः प्रसीद प्रसीद प्रसीद ॥ स्तोत्र १८.३० ॥
प्रसीदेश देवेश लोकेश जिष्णो जगद्वन्द्य मद्वन्द्य सद्वन्द्य बुद्ध ।
अघोरे भवारे स्मरारे तमोरे तवैवास्मि भक्तो वपुर्वाङ्मनोभिः ॥ स्तोत्र १८.३१ ॥
स तव कुलसुतः स एव भक्तः स भवति शासनधूर्वहः स शिष्यः ।
स च शरणगतः स एव दासः कथमपि यो न विलङ्घयेत्तवाज्ञाम् ॥ स्तोत्र १८.३२ ॥
जगदुपकृतिरेव बुद्ध! पूजा तदपकृतिस्तव लोकनाथ! पीडा ।
जिन जगदपकृत्कथं न लज्जे गदितुमहं तव पादपद्मभक्तः ॥ स्तोत्र १८.३३ ॥
धनजनविभवासुदेहराज्यं यदुपकृते शतधा त्वया प्रदत्तम् ।
तमहितमपकर्त्तुरस्य लोकं क्व मम कृपा मुदिता क्व वा च मैत्री ॥ स्तोत्र १८.३४ ॥
उपपतिमसतीव चित्तवृत्तिर्व्रजति भवन्तमपास्य पञ्चकामम् ।
अपि च विषयिणो न मोक्षसिद्धिः किमु करवाणि मुनीन्द्र देहि दास्यम् ॥ स्तोत्र १८.३५ ॥
प्रियतम पुरुषोत्तमाग्रबुद्ध श्रमहर सिद्ध जगत्प्रसिद्धकीर्ते ।
भव शरणमनुत्तरप्रसादिन् प्रतिपदमस्मि तवैव दासदासः ॥ स्तोत्र १८.३६ ॥
दशबल कलिकालदुर्बलोऽहं चिरदुरितार्णवतुङ्गभङ्गमग्नः ।
तव कथमनुयामि धर्मनावं जिन मम देहि कृपाकरावलम्बम् ॥ स्तोत्र १८.३७ ॥
प्रणतिरियमनेकशस्तवाहं बहु भवदुःखमवेक्ष्य भीतिभीतः ।
धर गुरुतरतृष्णया पतन्तं जिन मम देहि कृपाकरावलम्बम् ॥ स्तोत्र १८.३८ ॥
जगति तव कृपा हि निर्विशेषा प्रपवतया जिन मां च दोषदुष्टम् ।
अलमहमिअह नो सुखी भवेन्दुर्न समकरश्चरतीव साध्वसाध्वे(ध्वोः) ॥ स्तोत्र १८.३९ ॥
उपचितबहुमोहजातमन्धं विगतदयं विगतात्मबन्धुगन्धम् ।
अपगतगुणविद्यमुद्गताघं जनमविवेकमवाशु दीनबन्धो ॥ स्तोत्र १८.४० ॥
अकरवमुरुदुष्कृतं पुरा यद्मम वपुषा मनसा च चेतसा च ।
अनुकलमखिलं प्रलीयतां तत्तव चरणस्मरणेन सर्ववेदिन् ॥ स्तोत्र १८.४१ ॥
सुगत तव पुरः पुरः पृथिव्यां मधुरमते पतितोऽस्मि दण्डनत्या ।
अकुशलमखिलं तवानुभावात्प्रपततु नोत्पततात्पुनः सहैव ॥ स्तोत्र १८.४२ ॥
तव चरणसरोजमेव वन्दे तव पदपङ्कजमेव पूजयामि ।
तव पदयुगमेव भावयेऽहं तव पदमेव सदैव दैवतं मे ॥ स्तोत्र १८.४३ ॥
कमपि न कथयामि नार्चयामि कमपि न नौमि न चिन्तयामि नेहे ।
कमपि न शरणं व्रजामि हित्वा तव चरणं पितरस्मि किङ्करस्ते ॥ स्तोत्र १८.४४ ॥
सदसि सदसि वाचि सिद्धं पथि पथि सद्मनि सद्मनीह बुद्धम् ।
भुवि भुवि मम वारि वारि चेतः कलयतु नित्यमिमं हि लोकनाथम् ॥ स्तोत्र १८.४५ ॥
अविरतमवलोकयामि बुद्धं गतरजसा मनसापि चक्षुषेव ।
स्वपिमि निशि निधाय यद्धृदि त्वां न मम समं विरहस्त्वया त एव ॥ स्तोत्र १८.४६ ॥
मम तदिह दिनं हि दुर्दिनं स्यादशितघनस्थगितं न दुर्दिनं मे ।
यदमृतसमबुद्धरत्ननाम स्मृतिरहितं दिनमस्य मा तदस्तु ॥ स्तोत्र १८.४७ ॥
अमृतद षडभिज्ञ धर्मराज त्रिभुवनवन्द्य मुनीन्द्र गोतमेति ।
अहरहरनुकीर्त्त्यते नृभिर्यैरहमहितानपि तान्नमामि धन्यान् ॥ स्तोत्र १८.४८ ॥
दशबल जिन सिद्ध वज्रबुद्धे सुगत तथागत बुद्ध शाक्यसिंह ।
इति निगदति यः क्वचित्कदाचित्तमभिनमाम्यपि दासवंशजातम् ॥ स्तोत्र १८.४९ ॥
मदनजित पराजितेभ्य शास्तर्विभव विनायक विश्वविद्वरेण्य ।
कविवर वदतांवरेश शुद्धोदनसुत शाक्यमुने मुने प्रसीद ॥ स्तोत्र १८.५० ॥
अमृतमपि निपीय निर्जरेन्द्र पुनरपि तेऽपि शुनीस्तनं धयन्ति ।
सकृदपि तव वाक्सुधारसज्ञो न विशति जातु स मातुरेव गर्भम् ॥ स्तोत्र १८.५१ ॥
अहमिह भगवन्नलं न सोढुं जननजरामरणा(म)यादिबाधाम् ।
कुरु मम करुणं दिशो न जाने गुरु तदवेक्ष्य च तिर्यगादिदुःखम् ॥ स्तोत्र १८.५२ ॥
तदुपरि परिचिन्त्य वृद्धकाले करचरणादिदृगादिपारवश्यम् ।
अगतिकमतिवेपते मनो मे जिन किमहं करवै प्रभो प्रसीद ॥ स्तोत्र १८.५३ ॥
श्रवणपथगतेऽप्यदृष्टपूर्वे सुखकृति वस्तुनि यत्तनोमि तृष्णाम् ।
अविरतमत एव शान्तिबीजे त्वयि वलते रमते ममात्र चेतः ॥ स्तोत्र १८.५४ ॥
सविपदि रमते न मे मनोऽतः सुरनरशर्मणि पूर्वपूर्वभुक्ते ।
अनुदिनमनुभूय शर्करायामपि विरतिं कुरुते हि दृष्टदोषः ॥ स्तोत्र १८.५५ ॥
करतलगतमप्यमूल्यचिन्तामणिमवधीरयतीङ्गितेन मूर्खः ।
कथमहमपहाय बुद्धरत्नं जगति धनी गुणवांश्च पण्डितश्च ॥ स्तोत्र १८.५६ ॥
स भवति मतिमान् स नाकुलीनः स च गुणवान् स च कीर्तिमान् स शूरः ।
स जगति महितः सुखी स एव त्वयि जिन यस्य सुनिश्चलास्ति भक्तिः ॥ स्तोत्र १८.५७ ॥
अपि सकलमधीतमत्र तेन श्रुतमपि सर्वमनुष्ठितं च तेन ।
अपि जितमजितेन तेन विश्वं त्वयि जिन यस्य सुनिश्चलास्ति भक्तिः ॥ स्तोत्र १८.५८ ॥
त्यजति निजपरम्परादरेणेतरसमयस्य जनो न दृष्ट दृष्टिम् ।
असुहरमपि गौरवेण मातुर्न खलु शिशुर्विषमोदकं तु मुञ्चेत् ॥ स्तोत्र १८.५९ ॥
कविवरमहमस्मि पण्डितस्ते जिन न जहामि कथन्नु कुर्गृहीतम् ।
नुदति हि तमसन्ततिं प्रवृत्तां मिहिरमरीचिसहायिनी सुदृष्टिः ॥ स्तोत्र १८.६० ॥
सुगतपदपराङ्मुखस्य पुंसः किमु तपसा यशसा च किं किमन्यैः ।
सुगतपदपराङ्नुखस्य पुंसः किमु तपसा यशसा च किं किमन्यैः ॥ स्तोत्र १८.६१ ॥
सुगतपदि न भक्तिरस्ति येषामजननिरेव महीतलेऽस्तु तेषाम् ।
कथितमिह कृतागसां नराणां निरयगतिर्नियतं न चान्यतो यत् ॥ स्तोत्र १८.६२ ॥
विदितसकलशास्त्रमुन्नतानां कुलभवमुत्तमरुपयौवनाद्यम् ।
जिन भवदनुपासकं नृपासं त्यजतु मनो मल नीचवत्तु जात्या ॥ स्तोत्र १८.६३ ॥
परिहृतमदमानमत्सरादिः सकरुणशीलसमाधिमान् विवेकी ।
तव पददृढभक्तिरन्त्यजोऽपि प्रतिभवमस्तु नरोत्तमः सखा मे ॥ स्तोत्र १८.६४ ॥
विहितजिनपदार्चनस्य भक्तुर्दशदिवसानपि जीवितं प्रशस्तम् ।
न तु नियुतसहस्रकल्पकोटीरकृतमुनीन्द्रपदाब्जपूजनस्य ॥ स्तोत्र १८.६५ ॥
स भवति सुरसुन्दरीसखोऽन्यैः कृतमभिनन्दति वार्चनं च भक्त्या ।
त्रिदशनरगुरो त्वदीयपूजामगतितया यदि कर्तुमक्षमः स्यात् ॥ स्तोत्र १८.६६ ॥
सुरुचिरमतिचित्रचित्ररूपं नयनपथं नयतीह यस्तवार्चाम् ।
रहयति पुरुषं तमप्युदारं चिरतरसञ्चितदुष्कृतं कवीन्द्र ॥ स्तोत्र १८.६७ ॥
मणिकनकशिलादिनिर्मितां यः प्रणमति ते प्रतिमां तयोश्च तुल्यम् ।
फलमिह मनसश्च सम्प्रसादादनुपरतं जिन योऽग्रतो नमेत्त्वाम् ॥ स्तोत्र १८.६८ ॥
सकृदपि तव पादपद्मपूजा वनकुसुमैरपि यः करोति धीमान् ।
अवनतसुरसंघमौलिमालोज्ज्वलममलं श्रयते तमाधिपत्यम् ॥ स्तोत्र १८.६९ ॥
यदि भवति सरूपमेकचित्तक्षणशरणोद्भवपुण्यवृन्दमुच्चैः ।
गणशरण समन्तभद्रसाधोऽखिलनभसोऽप्यतिरिच्यते तदा तत् ॥ स्तोत्र १८.७० ॥
तव गुणकथने तु यः प्रसन्नस्तमनुविशन्ति मुने गुणास्त्वदीयाः ।
उदयति शशिनि प्रसन्नमिन्दूपलमिव तत्किरणावलीतुषारः ॥ स्तोत्र १८.७१ ॥
सकृदपि समदायि देव किञ्चिद्भवरतिमुत्सृजता जनेन तुभ्यम् ।
सुगत तदखिलान् लुनाति धारा वदसिरिव द्रुममाश्रवादिदोषान् ॥ स्तोत्र १८.७२ ॥
कृतमिह सुकृतं मृषादृशा यज्जनयति तत्किल तस्य दुर्विपाकम् ।
क्षितिसलिलरसं स्वतिक्तभावं नयति यथा पिचुमर्दबीजमुप्तम् ॥ स्तोत्र १८.७३ ॥
तव पदनलिने निपत्य भूयो निपतति नैव चतुर्ष्वपायकेषु ।
नहि कुशलकरो नरः कदापि क्वचिदपि दुर्गतिमेति नाथ कश्चित् ॥ स्तोत्र १८.७४ ॥
इति भवदुपदेशतो विदित्वा तव पदपङ्कजपूजने रतोऽस्मि ।
दृढयतु भगवान् युगे युगे मे कुमतिमुदस्य भवे भवेऽर्यभक्तिम् ॥ स्तोत्र १८.७५ ॥
स्थिरमपि भगवन् क्षणं तवोक्तौ करचरणानि दृगादि वैरिवर्गः ।
व्यथयति हृदयं बलाद्विचाल्य त्वमिदमनाथमनीश पाहि पाहि ॥ स्तोत्र १८.७६ ॥
यदि नयनमयं वशे विधातुं यतति तदा द्रवति श्रवो यदा तत् ।
तदनु रसन-नासिकाशरीराण्यहह परस्परदुर्ग्रहाणि चैवम् ॥ स्तोत्र १८.७७ ॥
गतिरतिचपलस्य चेतसः स्यादिह नभसीव नभस्वतोऽसुरोधा ।
कभमपि भजते क्रमेण धैर्यं चिअरमिदमभ्यसनेन संविरक्त्या ॥ स्तोत्र १८.७८ ॥
विशदमपि मनः स्वभावतो मे चिरकृतकिल्विषकालिमाहृतं स्यात् ।
कुशलजललवैः कथन्नु धौतं भवति मयेदृशचेतसार्जितैस्तैः ॥ स्तोत्र १८.७९ ॥
शुचितरवचनामृतप्रवाहैः रघमलिनीकृतचित्तसन्ततिं माम् ।
अनधिवर नितान्तमाधितप्तं सपदि विशोधय दण्डवन्नमामि ॥ स्तोत्र १८.८० ॥
सति सकलगुरो मुने प्रसन्ने किमिह दुरापममुत्र किं दुरापम् ।
यदमलमनसस्त्वदीयदासाः सुरपतितां मनसापि नाद्रियन्ते ॥ स्तोत्र १८.८१ ॥
विदधति भयमिन्द्रियाणि भूम्ना विषयविषग्रहणेषु दोषदृष्ट्या ।
नहि सुविदितभाविदाहदोषः शिशुरपि दीपशिखाग्रसङ्गृही स्यात् ॥ स्तोत्र १८.८२ ॥
न भवति जिन यावदेष जीर्णो विषयपिशाचनिषेवणेन तावत् ।
झटिति सुकृतकर्मणि प्रयोज्य स्वव शरणागतवत्सलागतं माम् ॥ स्तोत्र १८.८३ ॥
इअदमपि यदि वेद्मि पुत्रदारस्वतनुगृहादि मरीचिकाम्बुतुल्यम् ।
स्थगयति ममता च मामहन्ता तदपि हि मोहविजृम्भितं गरीयः ॥ स्तोत्र १८.८४ ॥
अजनि च निजकारणेन सर्वं निरसति जीर्यति नश्यति स्वहेतोः ।
अहमपि हि तथैव धातुपुञ्जः कथमहमस्य कथं मुने ममेदम् ॥ स्तोत्र १८.८५ ॥
आत्मबुद्धिरिह यस्य जायते सा च तस्य जनयेदहङ्कृतिम् ।
सा तनोति सुतरां भवस्पृहां सैव मोहजननी मुहुर्मुहुः ॥ स्तोत्र १८.८६ ॥
तेन कर्म कुरुते शुभाशुभं तद्धि दुःखजनकं भवत्रये ।
दुःखमूलमत एव सात्मधीः तां लुनीहि जिन मे वचोऽसिना ॥ स्तोत्र १८.८७ ॥
अथ सकलविदं दयासमुद्रं त्रिभुवनकारणकारणं कुलीनम् ।
निखिलगतमनन्तमस्तिशान्तिं मुनिजनमानसहंसमीशमीडे ॥ स्तोत्र १८.८८ ॥
स्नाने कर्मणि भोजने वितरणे घ्राणे तथाकर्णने
ध्यानस्पर्शनदर्शनादिषु तथा सम्भाषणादावपि ।
प्रातः सायमथो दिवा च निशि च त्वत्पादपद्मे विभो
चित्तं मे रमतां मुनीन्द्र सततं यूनां युवत्यामिव ॥ स्तोत्र १८.८९ ॥
मत्स्वामिन्मदभीष्टकल्पविटपिन्मद्देवते मद्गुरो
मन्मातर्मदुपास्य मत्प्रियसखे मत्सद्गते मत्पितः ।
मद्विद्ये मदशेषदुःखशमकृद्मद्भावने मन्निधे
मन्मुक्ते मदुदारभाग्य मदसो मद्बुद्ध मां पालय ॥ स्तोत्र १८.९० ॥
ब्रह्मा जिह्माननोऽभूद्गुरुरगुरुरहर्णायकोऽनायकोऽसौ
विष्णुस्तृष्णां प्रपेदे कविरकविरभूदीश्वरोऽनीश्वरोऽपि ।
शेषः शेषानुभावस्तव सुगत नुतौ खण्डिताखण्डलोक्तिः
कोऽहं मूढो वराकस्त्रिदशनरपते कीर्त्तने ते गुणानाम् ॥ स्तोत्र १८.९१ ॥
दशद्वयधिकविंशतिस्फुरदशीत्यनुव्यञ्जनैः
महापुरुषलक्षणं वपुषि यस्य देदीप्यते ।
कलामपि न षोडशीं भजति तस्य पुण्यात्मनश्
चतुर्मुखमुखो गणो दिविषदां नृणां का कथा ॥ स्तोत्र १८.९२ ॥
महेन्द्रनवचापवत्कनकपर्वते सर्वतः
सदा तव मनोहरं स्फुरति सुप्रभामण्डलम् ।
दृशो भवति गोचरं तदिह यस्य तस्य त्वरान्
तमस्ततिमनुत्तमां हरति दूरमन्तर्बहिः ॥ स्तोत्र १८.९३ ॥
रूपं लोचनलोभनं श्रवणयोरानन्दसन्दोहदा
वाणी विश्वविमोहकृत्तव कृपावेशोऽतिशान्तस्तव ।
पाण्डित्यं प्रथितं जगत्सु भगवन् सर्वज्ञनाम्नैव ते
साम्राज्यस्य च यौवने निरसनं वैराग्यसीमा स्फुटम् ॥ स्तोत्र १८.९४ ॥
शौर्यं त्वद्विषमेषु दर्पदलनादङ्गीकृतं दैवतैः
यद्वाणैः स सुरासुरः प्रविजितो लोकोऽयमोशत्करम् ।
वीर्यं ते प्रकटीचकार नितरां निर्वाणसाक्षात्कृतिः
किं ब्रूमो बलवैभवं भगवतस्तत्ते जगद्दुर्वहम् ॥ स्तोत्र १८.९५ ॥
यत्र च्छागतुरङ्गमारणविधिर्वेदेऽपि तं निन्दसि
प्रेम्णा प्राणभृतामतः सकरुणस्त्वत्तो महान्नापरः ।
एवं ते गुणसम्पदो न विषया बुद्धेरसूयात्मनां
ते मूढाः प्रलपन्ति हन्त सुगतो मद्वेदनिन्दीत्ययम् ॥ स्तोत्र १८.९६ ॥
निर्मज्जत्सुरसुन्दरीकुचचलन्निर्मन्दमन्दाकिनी-
फेणक्षीरसमुद्रकैरवसखी सत्कीर्तिलक्ष्मीस्तव ।
यन्नालिङ्गति मन्दभाग्यमधुना भूयान्न तेनापि मे
सङ्गः सङ्गगदादिवैद्य भगवन्नेषापि मे प्रार्थना ॥ स्तोत्र १८.९७ ॥
ये त्वां गच्छन्ति बुद्धं शरणमिति न ते दुर्गतिं यान्ति सन्तस्
त्यक्त्वा कायान्मनुष्यान्निरतिशयसुखान् ते लभन्तेऽथ दिव्यान् ।
दुःस्वप्नो दुर्निमित्तं दुरहिदुरहिता दुर्ग्रहा दुष्टसत्त्वा
दुःखं दुर्व्याधयोऽपि क्वचिदिह कुशलान्नोपसर्पन्ति चैवम् ॥ स्तोत्र १८.९८ ॥
छत्रं ब्रह्मा व्यधात्ते मणिमयममलं चामरं चक्रपाणि-
स्तोतारो गद्यपद्यैर्हरगुरुफणिनः शाङ्खिकोऽभून्महेन्द्रः ।
अन्ये दीपोदकुम्भध्वजकुसुमलसत्पाणयो भक्तिनम्रास्
तस्थुर्व्याख्याय धर्मं भुवमवरुहतः स्वर्गतस्ते मुनीन्द्र ॥ स्तोत्र १८.९९ ॥
मातेवासीत्परस्त्री भवति परधने न स्पृहा यस्य पुंसो
मिथ्यावादी न यः स्यान्न पिबति मदिरां प्राणिनो यो न हन्यात् ।
मर्यादाभङ्गभीरुः सकरुणहृदयस्त्यक्तसर्वाभिमानो
धर्मात्मा ते स एव प्रभवति भगवन् पादपूजां विधातुम् ॥ स्तोत्र १८.१०० ॥
सर्वप्राणातिपातात्परधनहरणात्सङ्गमादङ्गनाया
मिथ्यावादाच्च मद्याद्भवति जगति योऽकालभुत्क्तेर्निवृत्तः ।
सङ्गीतस्रक्सुगन्धाभरणविलसितादुच्चशय्यासनाद्
अप्यासीद्धीमान् स एव त्रिदशनरगुरो त्वत्सुतो नात्र शङ्का ॥ स्तोत्र १८.१०१ ॥
श्रोतापत्त्यादिमार्गाः सदवयवयुता घ्नन्ति रागादिदोषान्
दोषास्ते छिन्नमूला हतभवगतयस्तत्फलैर्यान्ति शान्तिम् ।
मार्गाणां क्लेशहानिः सदमृतमजरं कारणं स्यान्नवानां
धर्माणां हेतुरेषां तव जिन वचनं तस्य हेतुस्त्वमेव ॥ स्तोत्र १८.१०२ ॥
विंशत्सत्कायदृष्टिक्षितिधरममलज्ञानवज्रेण भित्त्वा
रागद्वेषादिपापान्तदुदितमखिलं कर्म चोन्मूलयन्तः ।
चत्वारो लब्धमार्गास्तदनुगुणफलास्तेऽपि चत्वार एवं
त्वतश्चाष्टार्यसङ्घः पृथगिति न पुनश्चिन्तयामो मुनीन्द्र ॥ स्तोत्र १८.१०३ ॥
अपि गगणमनन्तं सर्वसत्त्वोऽप्यनन्तः
सकलमिदमनन्तं चक्रवालं विशालम् ।
वदसि जिन विदित्वानन्तया ज्ञानगत्या
तव च गुणमनन्तं वेदसी बुद्ध चैवम् ॥ स्तोत्र १८.१०४ ॥
भगवति भवतीति ध्वंसकारिण्यमोघे
भवतु भवतु भक्तिर्जन्मजन्मान्तरेऽपि ।
भवतु भवतु धर्मः सर्वथा मेऽनुशास्ता
भवतु भवतु संघोऽनुत्तरा पुण्यभूमिः ॥ स्तोत्र १८.१०५ ॥
त्रिभुवनमहनीयं त्वामभिष्टुत्य बुद्धं
विशदतरमदभ्रं पुण्यमत्रार्जितं यत् ।
जगति सकलसत्त्वास्तेन सम्बुद्धबोधिं
विधुतविविधपापा भावनाभिर्व्रजन्तु ॥ स्तोत्र १८.१०६ ॥
भास्वद्भानुकुलाम्बुजन्ममिहिरे राजाधिराजेश्वरे
श्रीलङ्काधिपतौ पराक्रमभुजे नीत्या महीं शासति ।
सद्गौडः कविभारतिक्षितिसुरः श्रीरामचन्द्रः सुधीः
श्रीतृणामकरोत्स भक्तिशतकं धर्मार्थमोक्षप्रदम् ॥ स्तोत्र १८.१०७ ॥
श्रीशाक्यमुनेर्भगवतः सर्वज्ञस्य परमोपासकेन गौडदेशीय-
श्रीबौद्धागमचक्रवर्त्तिना भूसुरेणाचार्येण महापण्डितेन

विरचितं भक्तिशतकं समाप्तम् ।

नृपः पराक्रान्तिभुजो महीभुजो शिरोमणिः पण्डितमण्डलीसखः ।
स रामचन्द्रं कविभारतिद्विजं चकार बौद्धागमचक्रवर्तिनम् ॥ स्तोत्र १८.१ ॥
बुद्धो मे जयतां जिनः स भगवान् तद्देशना निर्मला
स्थेयात्सत्त्वहिताय भातु भणिता सङ्घस्तदाधारकः ।
लङ्केशप्रमुखाश्चिअरं वसुमतीं रक्षन्तु नित्यं नृपा
वर्षन्तु स्तनयित्नवश्च समये मैत्रीं लभन्तां प्रजाः ॥ स्तोत्र १८.२ ॥
तीर्थग्रामपतेर्यतेस्त्रिपिटकाचार्यस्य भूपान्वया-
चार्यश्रेष्ठमुनीश्वरस्य सुगिरः श्रीराहुलस्वामिनः ।
शिष्यो योऽवरजः सुमङ्गलमुनिर्धीमान् स्वया भाषया
कारुण्येन मुनीन्द्रभक्तिशतकव्याख्यानमाख्यातवान् ॥ स्तोत्र १८.३ ॥
नमो बुद्धाय गुरवे नमो धर्माय शासिने ।
नमः सङ्घाय महते त्रिभ्योऽपि सततं नमः ॥ स्तोत्र १८.४ ॥

सिद्धिः ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १९:


बुद्धभट्टारकस्तोत्रम्
ओं नमो बुद्धाय

संबुद्धं पुण्डरीकाक्षं सर्वज्ञं करुणात्मकम् ।
समन्तभद्रं शास्तारं शाक्यसिंहं नमाम्यहम् ॥ स्तोत्र १९.१ ॥
श्रीघनं श्रीमतिं श्रेष्ठं शीतराशिं शिवंकरम् ।
श्रीमन्तं श्रीकरं शान्तं शान्तमूर्तिं नमाम्यहम् ॥ स्तोत्र १९.२ ॥
नैरात्म्यवादिनमिन्दुं निरवद्यं निराश्रयम् ।
श्रुतिज्ञं निर्मलात्मानं निस्थूलकं नमाम्यहम् ॥ स्तोत्र १९.३ ॥
निरोधकं नित्यज्ञानं निर्विकल्पं तथागतम् ।
नियतं निधिनाकेशं निष्प्रपञ्चं नमाम्यहम् ॥ स्तोत्र १९.४ ॥
विश्वेश्वरं विमुक्तिज्ञं विश्वरुपं विनायकम् ।
विश्वब्रह्म सुसम्पन्नं वीतरागं नमाम्यहम् ॥ स्तोत्र १९.५ ॥
विद्याचरणसंपन्नं विश्वेशं विमलप्रभम् ।
विनिमज्ञं सविष्टम्भं वीतमोहं नमाम्यहम् ॥ स्तोत्र १९.६ ॥
दुर्दान्तदमकं शान्तं शुद्धं शौद्धोदनिं मुनिम् ।
सुगतं सुगतिं सौम्यं शुभ्रकीर्तिं नमाम्यहम् ॥ स्तोत्र १९.७ ॥
योगेश्वरं दशबलं लोकज्ञं लोकपूजितम् ।
लोकाचार्यं लोकमूर्तिं लोकनाथं नमाम्यहम् ॥ स्तोत्र १९.८ ॥
कनकमूर्तिं कर्माब्धिमकलङ्कं कलाधरम् ।
कान्तमूर्तिं दयापात्रं कनकाभं नमाम्यहम् ॥ स्तोत्र १९.९ ॥
महामतिं महावीर्यं महाविज्ञं महाबलम् ।
महामहं महाधैर्यं महाबाहुं नमाम्यहम् ॥ स्तोत्र १९.१० ॥
आद्यं पवित्रं तद्ब्रह्ममपराजितमद्भुतम् ।
आर्यं परहितं नाथममिताभं नमाम्यहम् ॥ स्तोत्र १९.११ ॥
देवदेवं महादेवं दिव्यं वन्दितमव्ययम् ।
प्रमाणभूतं देवेशं दिव्यरूपं नमाम्यहम् ॥ स्तोत्र १९.१२ ॥
परमार्थं परज्योतिं परमं परमेश्वरम् ।
भावाभावकरं श्रेष्ठं भगवन्तं नमाम्यहम् ॥ स्तोत्र १९.१३ ॥
चतुर्मारादिविजितं तत्त्वज्ञं शंकरं शिवम् ।
तत्त्वसारं सदाचारं सार्थवाहं नमाम्यहम् ॥ स्तोत्र १९.१४ ॥
जितेन्द्रियं जितक्लेशं जिनेन्द्रं पुरुषोत्तमम् ।
उत्तमं सत्पदं ब्रह्म पुण्यक्षेत्रं नमाम्यहम् ॥ स्तोत्र १९.१५ ॥
एतैः स्तुत्वा मुनिश्रेष्ठं नरा विगतकल्मषाः ।
प्राप्नुवन्ति पदं मोक्षं दिव्यं त्वथ सनातनम् ॥ स्तोत्र १९.१६ ॥
यस्त्विदं पठते नित्यं प्रातरूत्थाय पण्डितः ।
नाम्नामष्टोत्तरशतं पवित्रं पापनाशनम् ॥ स्तोत्र १९.१७ ॥
लभते चेप्सितान् भोगान् सौमनस्येन वर्णितान् ।
व्याधयोऽपि न बाध्यन्ते पातकं च विनश्यति ॥ स्तोत्र १९.१८ ॥
आयुरारोग्यमैश्वर्यसर्वमोक्षसमन्वितः ।
मेधावी च तथा वाग्मी जायते जन्मजन्मनि ॥ स्तोत्र १९.१९ ॥

बुद्धभट्टारकस्य ब्रह्माविरचितं स्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. २०:


बुद्धगण्डीस्तवः
आचार्याश्वघोषकृतः

यः पूर्वं बोधिमूले रविगमनपथे मारगान्नृत्यगीतान्
गंगौ गंगौ गगंगौ घघनघनमृदुद्वन्द्वमन्त्रैरजस्रैः ।
यः स्त्रीभिर्दिव्यरूपैरुपरतरभितुं दूदुभिर्दुर्भिदूर्भिः
क्षोभं नैवाभियातः सुरनरनमितः पातु वः शाक्यसिंहः ॥ स्तोत्र २०.१ ॥
यः कन्दर्पाङ्गनानां ककहकहकहा हाहहेति प्रहासै-
र्यः स्फीताडम्बराणां तटिति तटतटा तातटीति प्रलापैः ।
कुत्कुद्बुद्बुद्कुकूचित्कुकुहकुहकुहैः किङ्कराणां च वाग्भि-
र्नो त्रस्यः सोऽस्तु सौम्यः श्रुतसकलमलः शान्तये वो मुनीन्द्रः ॥ स्तोत्र २०.२ ॥
भ्रूक्षेपापाङ्गभङ्गैः स्मरशरविलसत्पक्ष्मताराक्षिपातैः
प्रौढानङ्गाङ्गनानां ललितभुजलतालास्यलीलायिताङ्गैः ।
सव्रीडैः सस्मितोक्तैः कलमृदुमधुरामोदरम्यैर्वचोभि-
र्भ्रान्तिं चेतो न चित्रं स्मरबलजयिनो यस्य तस्मै नमोऽस्तु ॥ स्तोत्र २०.३ ॥
उर्वीं सञ्चालयन्तः खरशरनिकरैश्छादयन्तोःन्तरीक्षं
ज्वालाभिः क्रोधंवह्नेर्ज्वलितदशदिशः क्षोभयन्तोऽम्बुराशिम् ।
हेलोत्खातासिचक्रक्रकचपटुरवाराविणो मारवीराः
मैत्रीशस्त्रेण येन प्रसभमभिजिताः पातु वः सो मुनीन्द्रः ॥ स्तोत्र २०.४ ॥
विस्फूर्जज्जातकोपप्रकटितविकटाटोपनिर्घोषघोरं
गर्जज्जीमूतजालप्रकटगजघटाटोपबद्धान्धकारम् ।
कन्दर्पोद्दामवह्निस्फुरदसिकिरणोद्भासिताशेषविश्वं
पुष्पेषोः सैन्यमुच्चैर्झटिति विघटितं येन बुद्धः स वोऽव्यात् ॥ स्तोत्र २०.५ ॥
दिव्यैराकणंपूरैः कमलदलनिभैः पक्ष्मलैर्लोलतारैर्
भावस्निग्धैर्विदग्धैः प्रचलितललितैः सस्मितैर्भ्रूविलासैः ।
नेत्रैर्माराङ्गनानां परिगतवलयैर्लोहितान्तैरशान्तैर्
नाकृष्टः सर्वथा यस्तमहमृषिवरं वान्तदोषं नमामि ॥ स्तोत्र २०.६ ॥
नोद्भ्रान्तं यस्य चित्तं स्फुटविकटसटान्तोत्कटैर्लोलजिह्वैर्
मारैः शूलाग्रहस्तैर्गजतुरगमुखैः सिंहशार्दूलवक्त्रैः ।
प्रद्युम्नः कामदेवस्तृणवदगणितो येन संरम्भभीरुः
संबुद्धः पातु युष्मान् व्यपगतकलुषो लोकनाथो मुनीन्द्रः ॥ स्तोत्र २०.७ ॥
अक्षोभ्या यस्य बुद्धिर्धरणिनगनदीसागराम्भोधरद्भिर्
गर्जद्भिर्मारवीरैर्विविधमुखशतैर्घोररूपैरनन्तैः ।
येनासौ पुष्पकेतुस्तृणवदगणितः सर्वविद्वीतरागः
स श्रीमान् बुद्धवीरः कलुषभयहरः पातु वो वीतरागः ॥ स्तोत्र २०.८ ॥
मारानीकैर्महोग्रैरसिपरशुधनुःशक्तिशूलाग्रहस्तैर्
उल्कापातैरनेकैर्गहनपटुरवैर्भीषणैर्भीमनादैः ।
न क्षुब्धं यस्य चित्तं गिरिसममचलं गाढपर्यङ्कबन्धं
तं वन्दे वन्दनीयं त्रिभवभयहरं बुद्धवीरं प्रवीरम् ॥ स्तोत्र २०.९ ॥
उच्चैरट्टाट्टहासैः प्रकटपटुभटाबद्धघण्टै रणद्भिः
साटोपास्फोटटङ्कस्फुटजटिलजटैः किङ्करैः कोटराक्षैः ।
भग्नं कर्तु न शक्ताः पटुपटहपटस्फालनैर्यस्य बोधौ
दृप्तानां गृध्रकूटे पटुपटहपटुः सोऽस्तु वो बुद्धवीरः ॥ स्तोत्र २०.१० ॥
कोकण्डं रामकण्डं प्रतिभयकुहरं दर्पदर्पं रणाण्डं
डिम्बं डिम्बं डडिम्बं डुह डुहक डुहं तृंखलस्तृंखलस्तृम् ।
झिम्बं झिम्बं झझिम्बं खमु खमु खमुखं मंखु मंखुः खुमंखुर्
एभिर्ध्वानैर्न भीतः सुरवरनमितः पातु वः शाक्यसिंहः ॥ स्तोत्र २०.११ ॥
यं माराङ्गारधाराधरसमयसमारम्भसंरम्भयुक्तं
नक्तं माराङ्गनानां मुखकमलवनश्रीविपक्षैकपक्षा ।
सम्यक्संबोधिलक्ष्मीः शशिनमिव शरत्कौमुदी संप्रपेदे
तस्येयं धर्मदूती ध्वनति भगवतो धर्मराजस्य गण्डी ॥ स्तोत्र २०.१२ ॥
निघ्नन्नप्राप्तदृष्टिः क्षणमपि च चिरादन्तको यद्दुरन्तं
तस्मिन्निक्षिप्तचित्ताः कुरुत सुचरितेष्वादरं सर्वकाले ।
इत्थं रत्नत्रयाज्ञामिव वदति मुहुः प्राणिनां यस्य सैषाम्
एषा शब्दायमाना प्रथितमुखरदिङ्मण्डला धर्मगण्डी ॥ स्तोत्र २०.१३ ॥
मार्तण्डमण्डलमिवोडुगणं विजित्य भातीह तीर्थिकजनं जिनशासनं च ।
रंरम्यते धरणिमण्डलमण्डनस्य गण्डी यमस्य जयडिण्डिमवत्प्रचण्डा ॥ स्तोत्र २०.१४ ॥
यस्यात्यन्तं दृढत्वं जमि जमि डुडुभं रञ्जितेनालिनालिं
डिम्बं डिम्बं डिडिम्बं डुभडुभडुडुभं नाडिवन्नाडिभण्डम् ।
रुण्डं रुण्डं रुरुण्डं यरलव खखुमं मंखुमंखुः खुमंखुः
पश्य त्वं जीवलोके दशबलबलिनः पीड्यते मारसैन्यम् ॥ स्तोत्र २०.१५ ॥
भूकम्पोत्कम्पजाता प्रचलितवसुधा कम्पते मेरुराज
उत्त्रस्ता देवसंघा ग्रहगणसहिता नागराजाः समस्ताः ।
श्रुत्वा गण्डीं प्रचण्डां विविधभयकरीं त्रासनीं तैर्थिकानां
बौद्धानां शान्तिहेतोः प्रतिरणति महीं रावयन्तीव सद्यः ॥ स्तोत्र २०.१६ ॥
एषा विहारशिखरे प्रविरौति गण्डी मेघस्वनेन कुरुते च मनोज्ञघोषान् ।
मातेव वत्सलतया सुबहिर्गतांश्च पुत्रान् समाह्वयति भोजनकालगण्डी ॥ स्तोत्र २०.१७ ॥
संसारचक्रपरिवर्तनतत्परस्य बुद्धस्य सर्वगुणरत्नविभूषितस्य ।
नादं करोति सुरदुन्दुभितुल्यघोषा गण्डी समस्तदुरितानि निवारयन्ती ॥ स्तोत्र २०.१८ ॥
एषा हि गण्डी रणते नराणां संबोधिनी देवनरासुराणाम् ।
भद्राः शृणुध्वं सुगतस्य गण्डीमापूरितां भिक्षुगणैः समग्रैः ॥ स्तोत्र २०.१९ ॥
नागैः संवर्तकालक्षुभितजलधराकारवद्व्योम्नि कीर्णैः
क्वास्मिन् विघ्वंसशङ्का भयचकितजनैस्तत्प्रतीकारहेतोः ।
कुर्वन्त्यद्यापि यस्या ध्वनिमुपशमिताशेषतीर्थ्यावलेपं
सा गण्डी पातु युष्मान् सकलमुनिवरैः स्थापिता धर्मवृद्ध्यै ॥ स्तोत्र २०.२० ॥
एषा सुरासुरमहोरगसत्कृतस्य शान्तिं परामुपगतस्य तथागतस्य ।
गण्डी रणत्यमरदुन्दुभितुल्यघोषान् कृत्वान्यतीर्थ्यहृदयानि विदारयन्ती ॥ स्तोत्र २०.२१ ॥
पुण्ये तत्परमानसा भवत भोः स्वर्गापवर्गप्रदे
पापं दुर्गतिदायकं कुरुत मा लोकाश्चलं जीवितम् ।
इत्थं मध्यविलीनभृङ्गविरुतं यत्नान्निवार्यं मया
मारारेश्चरणाब्जयोर्विनिहितः पुष्पाञ्जलिः पातु वः ॥ स्तोत्र २०.२२ ॥
मुञ्जद्भिः कुसुमानि तूर्यरणितैरापूरयद्भिर्दिशो
जोजोकारपुरःसरैः सुरगणैः शक्रादिभिः सादरैः ।
स्वर्गाद्यस्य भुवं किलावतरतो दत्तानुयात्रा चिरं
तस्याव्यात्करुणानिधेर्भगवतो गण्डी प्रचण्डा जगत् ॥ स्तोत्र २०.२३ ॥
गत्वा सप्त पदानि मातुरुदरान्निष्क्रान्तमात्रः स्वयं
संसारश्रवसं ममेति वचनं प्रोवाच योऽनन्यधीः ।
यस्मिन्नात्मभुवे पुनस्त्रिभुवनं भ्राजिष्ण्वभिव्याहृतं
कुर्याद्वः सुगतस्य तस्य जयिनो गण्डी तमःखण्डिनी ॥ स्तोत्र २०.२४ ॥
जित्वा मारबलं महाभयकरं कृत्वा च दोषक्षयं
सर्वज्ञं पदमाप यत्सुरुचिरं तत्रैव रात्रौ बहिः ।
तस्याशेषगुणाकरस्य सुधियो बुद्धस्य शुद्धात्मनो
गण्डी खण्डितचण्डकिल्विषहरा भूयाद्विभूत्यै नृणाम् ॥ स्तोत्र २०.२५ ॥
ब्रह्मा जिह्म इवाभवत्सुरगुरुर्गर्वं जहौ सर्वथा
शर्वः खर्वमतिर्बभूव भगवान् विष्णुश्च तूष्णीं स्थितः ।
इत्थं यद्गुणकीर्तनेषु विबुधा याता ह्रिया मूकतां
गण्डी तस्य मुनेरियं जयति वः पायादपायाज्जगत् ॥ स्तोत्र २०.२६ ॥
ब्रह्मादित्यशशाङ्कशङ्करशताक्षोपेन्द्रयक्षादयो
गन्धर्वोरगकिन्नरासुरसमीरप्रेतपीडाम्बराः ।
ये तिष्ठन्त्यमरा नरा क्षितितले पाताललोकेषु च
श्रोतुं धर्ममिमं तथागतगुरोः सर्वे समायान्तु ते ॥ स्तोत्र २०.२७ ॥
यस्या जन्मनि दीनहीनमतयः प्रापुः शुचं तीर्थिकाः
हर्षोत्कर्षविशेषवर्धितधियो बौद्धा धृतिं लेभिरे ।
यामासाद्य गुणाः प्रयान्ति विततिं दोषा व्रजन्ति क्षयं
सा गण्डी कलिकालकल्मषहरा भूयाद्भवद्भूतये ॥ स्तोत्र २०.२८ ॥
यां नत्वा विधिवद्विशुद्धमतयो गच्छन्ति तुङ्गां गतिं
यस्याः क्षिप्रतरं प्रयान्ति विवशाः सर्वे विपक्षाः क्षयम् ।
ध्वस्तव्यस्तसमस्तमोहपटला सा धर्मगण्डी मुनेः
संभूयाद्भवभाविसाध्वसभिदे युष्माकमायुष्मताम् ॥ स्तोत्र २०.२९ ॥
श्रुत्वा यां पतिता महीतलमलं ब्रह्मादयः स्वर्भुवः
कम्पन्ते धरणीधराः क्षितिरपि क्षिप्रं गता क्ष्मातलम् ।
तीर्थ्यानां भयकारिणी परहितायारम्भशुद्धात्मनां
बौद्धानामुपशान्तये सपदि सा संताड्यतां गण्डिका ॥ स्तोत्र २०.३० ॥
प्रौढालीढाभिरुढो गुरुतरचरणक्रान्तगौरीस्तनाग्रं
सर्वज्ञस्योत्तराङ्गं स्फुटविकटशता गर्जयन् वज्रमुख्या ।
ज्वालामालोज्ज्वलाङ्गं त्रिभुवनविवरव्याप्तहुंकारभीमो
बद्धव्याबद्धमौलिर्जयति सुरनरादित्यचन्द्रासुरेन्द्रः ॥ स्तोत्र २०.३१ ॥
पीनोत्तुङ्गस्तनीनां हरिणदृशदृशां हंसलीलागतीनां
दं दं दं दं द दं दं तनि तनि तनितस्तालिका कामिनीनाम् ।
तुं तुं तुं तुं ततुं तुं नकटिनमभितो गीतितो गीतवाद्यैः
टुं टुं टुं टुं टुटुं टुं टुमिति मितनता हन्यते गण्डिकेयम् ॥ स्तोत्र २०.३२ ॥

बुद्धगण्डी समाप्ता ।
कृतिरियमाचार्यश्र्यश्वघोषपादानाम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. २१:


बुद्धस्तोत्रम्

ओं नमो बुद्धाय
नमोऽस्तु बुद्धाय विशुद्धबोधये विशुद्धधर्मप्रतिभासबुद्धये ।
सद्धर्मपुण्योपगतानुबुद्धये भवाग्रशून्याय विशुद्धबुद्धये ॥ स्तोत्र २१.१ ॥
अहो अहो बुद्धमनन्ततेजसमहो अहो सागरमेरुगुल्मम् ।
अहो अहो बुद्धमनन्तगोचरमौदुम्बरं पुष्पमिवातिदुर्लभम् ॥ स्तोत्र २१.२ ॥
अहो महाकारुणिकस्तथागतः अहो अहो शाक्यकुलस्य केतुः ।
अहो प्रणम्यः स नरेन्द्रसूर्यो येनेदृशं भाषितसूत्रमुत्तमम् ॥ स्तोत्र २१.३ ॥
अनुग्रहार्थं स हि सर्वसत्त्वान् सद्धर्मचर्यामुपदिश्य नूनम् ।
शान्तेश्वरः शाक्यमुनिस्तथागतः सत्त्वोत्तमः शान्तपुरं प्रविष्टः ॥ स्तोत्र २१.४ ॥
गम्भीरशान्तं विरजासमाधिपदं प्रविष्टे जिनबुद्धगोचरे ।
शून्याश्च कायास्त्वथ श्रावकाणां शून्या विहारा द्विपदोत्तमानाम् ॥ स्तोत्र २१.५ ॥
ते सर्वधर्मा प्रकृतिश्च शून्या सत्त्वा हि शून्या नहि जातु विद्यते ॥ स्तोत्र २१.६ ॥
नित्यं च नित्यं च जिनं स्मरामि नित्यं च शोचामि जिनस्य दर्शनम् ।
नित्यं च नित्यं प्रणिधिं करोमि संबुद्धपूज्यस्य च दर्शनार्थम् ॥ स्तोत्र २१.७ ॥
स्थाप्येह नित्यं धरणीषु जानु शोकाभितप्तो जिनदर्शनाय ।
ओदन्तकारुण्यविनायकस्त्वमतीव तृष्णा सुगतस्य दर्शने ॥ स्तोत्र २१.८ ॥
सतां वरो यद्विजहार नित्यं ददाहि मे दर्शनतोयशीतलम् ।
सत्त्वाः सतृष्णास्तव रूपदर्शने प्रह्लादयैनान् करुणाजलेन ॥ स्तोत्र २१.९ ॥
कारुण्यभावं कुरु नाथ नायक ददाहि मे दर्शनं सौम्यरूपम् ।
त्वं पाहि त्रातर्जगदेकदेशिता शून्याश्च कायास्त्वथ श्रावकाणाम् ॥ स्तोत्र २१.१० ॥
आकाशतुल्या गगनस्वभावा मायामरीच्योदकचन्द्रकायाः ।
सर्वे च सत्त्वाः सुखितस्वभावा भवन्तु भो नायक त्वत्प्रसादात् ॥ स्तोत्र २१.११ ॥

बोधिसत्त्वसमुच्चयानाम कुलदेवताविरचितं

बुद्धस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. २२:


चैत्यवन्दनास्तोत्रम्
जातिं बोधिं प्रबलमतुलं धर्मचक्रमरण्ये
चैत्ये चार्यं त्रिभुवननमितं श्रीमतं प्रातिहार्यम् ।
स्थाने चैत्ये गिरिनगरनिभे देवदेवावतारं
वन्दे भक्त्या प्रणमितशिरसा निर्वृता येन बुद्धाः ॥ स्तोत्र २२.१ ॥
वैशाल्यां धर्मचक्रे प्रथितजिनवरे पर्वते गृध्रकूटे
श्रावस्त्यां लुम्बिकायां कुशिनगरवरे कापिलाख्ये च स्थाने ।
कौशल्यां स्थूलकूटे मधुरवरपुरे नन्दगोपासराते
ये चान्ये धातुचैत्या दशबलबलिता तान्नमस्यामि बुद्धान् ॥ स्तोत्र २२.२ ॥
कैलाशे हेमकूटे हिमवति निलये मन्दरे मेरूशृङ्गे
पाताले वैजयन्ते धनपतिनिलये सिद्धगन्धर्वलोके
ब्रह्माण्डे विष्णुभूम्यां पशुपतिनगरे चन्द्रसूर्यातिरेके
ये चान्ये धातुचैत्या दशबलवलिता तान्नमस्यामि बुद्धान् ॥ स्तोत्र २२.३ ॥
काश्मीरे चीनदेशे खसतवरपुरे बल्कले सिंहले वा
राताद्ये सिंहपोटे सततमविरतं वल्लखे कापिलाख्ये ।
नेपाले कामरूपे कुवसवरपुरे कान्तिशोभासराते
ये चान्ये धातुचैत्या दशबलवलिता तान्नमस्यामि बुद्धान् ॥ स्तोत्र २२.४ ॥
ये च स्युर्धातुगर्भा दशबलतनुजाः कुम्भसंज्ञाश्च चैत्याः
अङ्गाराः क्षारस्थाने हिमरजतनुमास्तूपरत्नप्रकाशम् ।
पाताले ये च भूम्यां गिरिशिखरगता ये च वित्ताः समन्ताद्
बुद्धानां ये च विम्बाः प्रतिदिनसुकृतस्तान्नमस्यामि बुद्धान् ॥ स्तोत्र २२.५ ॥

श्री चैत्यवन्दना समाप्ता ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. २३:


चक्रसंवरस्तुतिः
(हेरुकविशुद्धिस्तोत्रं वा)

ओं नमः श्रीचक्रसंवराय

श्रीहेरुकं महावीरं चक्रसंवरसंवरम् ।

नमामि मारजेतारं डाकिनीजालमा(ना)यकम् ॥ स्तोत्र २३.१ ॥
वन्दे तां वज्रवाराहीं महारागानुरूपिणीम् ।
डाकिनीं च तथा लामां खण्डरोहां च रूपिणीम् ॥ स्तोत्र २३.२ ॥
चत्वारो(त्वरेऽ)मृतभाण्डां च बोधिचित्तेन पूरिताम् ।
पुल्लीरमलयशिरसि प्रचण्डां वज्रडाकिनीम् ॥ स्तोत्र २३.३ ॥
जालन्धरशिखां चैव चण्डाक्षीं गतकिल्विषाम् ।
ओडियानाह्वये सर्वे श्रोत्रे देवीं प्रभावतीम् ॥ स्तोत्र २३.४ ॥
अर्बुदे पृष्ठवंशे तु महानासां नमाम्यहम् ।
गोदावरीं पुरे वामे कर्णे वीरमतीं शुभाम् ॥ स्तोत्र २३.५ ॥
रामेश्वरीं भ्रुवोर्मध्ये खर्वरीं वरवर्णिनीम् ।
देवीकोट्टे स्थितां मैत्रे श्रीमल्लङ्केश्वरीप्रभाम् ॥ स्तोत्र २३.६ ॥
मालवे स्कन्धदेशे तु द्रुमच्छायां नमाम्यहम् ।
कामरूपे कक्षद्वये देवीमैरावतीं शुभाम् ॥ स्तोत्र २३.७ ॥
ओड्रे स्तनद्वये वापि श्रीमहाभैरवां सतीम् ।
त्रिशकुन्याह्वये नाभौ वायुवेगां मनोरमाम् ॥ स्तोत्र २३.८ ॥
कोशले नासिकाग्रे वा सुराभक्षीं नमाम्यहम् ।
कलिङ्गे वदने रम्ये श्यामादेवीं सनातनीम् ॥ स्तोत्र २३.९ ॥
लम्पाके कण्ठदेशे तु सुभद्रां वरसुन्दरीम् ।
काञ्चीप्रेतहृदये हयकर्णां मनोरमाम् ॥ स्तोत्र २३.१० ॥
हिमालये पुरे मेढ्रे नमस्यामि खगाननाम् ।
प्रेतपुर्यां तथा लिङ्गे कौबेर्यां शस्यनीश्वरीम् ॥ स्तोत्र २३.११ ॥
गृहदेवता गुदे स्थाने खण्डरोहां मनोहराम् ।
सौराष्ट्रे ऊरुयुगले शौण्डिनो सुखदायिनीम् ॥ स्तोत्र २३.१२ ॥
सुवर्णद्वीपे जंघायां संस्थितां चक्रवर्मिणीम् ।
नगरे चाङ्गुलीस्थाने सुवीरां वरयोगिनीम् ॥ स्तोत्र २३.१३ ॥
सिन्धौ च पादयोः पृष्ठे स्थितां देवीं महाबलाम् ।
मरौ चाङ्गुष्ठयुगले च संस्थितां चक्रवर्तिनीम् ॥ स्तोत्र २३.१४ ॥
कुलताजानुद्वये देवीं महावीर्या नमाम्यहम् ।
खण्डकपालवीराद्यां स्वप्रज्ञाशिष्टविग्रहाम् ॥ स्तोत्र २३.१५ ॥
मम भक्त्या महावीरां कायवाकचित्तचक्रगाम् ।
काकतुण्डीमुलूकास्यां श्वानास्यां शूकराननाम् ॥ स्तोत्र २३.१६ ॥
यमदाढीं यमदूतीं यमदंष्ट्रीं यमान्तिकाम् ।
एता देवीर्नमस्यामि दिग्विदिक्षु च संस्थिताः ॥ स्तोत्र २३.१७ ॥
वीरवीरेश्वरीनाथं हेरुकं परमेश्वरम् ।
स्तुत्वेदं देवतीचक्रं यन्मयोपार्जितं शुभम् ॥
तेन पुण्येन लोकोऽस्तु वज्रडाको जगद्गुरुः ॥ स्तोत्र २३.१८ ॥

श्रीचक्रसंवरस्य स्तुतिः समाप्ता ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. २४:


चण्डिकादण्डकस्तोत्रम्

ओं नमः श्रीचण्डिकायै ऊमूमूमुग्रचण्डं चचकितचकितं चंचरा(ला)
दुर्गनेत्रं हूं हूं हूंकाररूपं प्रहसितवदनं खङ्गपाशान् धरन्तम् ।
दं दं दं दण्डपाणिं डमरुडिमिडिमां डण्डमानं भ्रमन्तं
भ्रं भ्रं भ्रं भ्रान्तनेत्रं जयतु विजयते सिद्धिचण्डी नमस्ते ॥ स्तोत्र २४.१ ॥
घ्रं घ्रं घ्रं घोररूपं घुघुरितघुरितं घर्घरीनादघोषं
हुं हुं हुं हास्यरूपं त्रिभुवनधरितं खेचरं क्षेत्रपालम् ।
भ्रूं भ्रूं भ्रूं भूतनाथं सकलजनहितं तस्य देहा (?) पिशाचं
हूं हूं हूंकारनादैः सकलभयहरं सिद्धिचण्डी नमस्ते ॥ स्तोत्र २४.२ ॥
व्रं व्रं व्रं व्योमघोरं भ्रमति भुवनतः सप्तपातालतालं
क्रं क्रं क्रं कामरूपं धधकितधकितं तस्य हस्ते त्रिशूलम् ।
द्रुं द्रुं द्रुं दुर्गरूपं भ्रमति च चरितं तस्य देहस्वरूपं
मं मं मं मन्त्रसिद्धं सकलभयहरं सिद्धिचण्डी नमस्ते ॥ स्तोत्र २४.३ ॥
झं झं झंकाररूपं झमति झमझमा झंझमाना समन्तात्
कं कं कंकालधारी धुधुरितधुरितं धुन्धुमारी कुमारी ।
धूं धूं धूं धूम्रवर्णा भ्रमति भुवनतः कालपास्त्रिशूलं
तं तं तं तीव्ररूपं मम भयहरणं सिद्धिचण्डी नमस्ते ॥ स्तोत्र २४.४ ॥
रं रं रं रायरुद्रं रुरुधितरुधितं दीर्घजिह्वाकरालं
पं पं पं प्रेतरूपं समयविजयिनं सुम्भदम्भे निसुम्भे ।
संग्रामे प्रीतियाते जयतु विजयते सृष्टिसंहारकारी
ह्रीं ह्रीं ह्रींकारनादे भवभयहरणं सिद्धिचण्डी नमस्ते ॥ स्तोत्र २४.५ ॥
हूंकारी कालरुपी नरपिशितमुखा सान्द्ररौद्रारजिह्वे
हूंकारी घोरनादे परमशिरशिखा हारती पिङ्गलाक्षे ।
पङ्के जाताभिजाते चुरु चुरु चुरुते कामिनी काण्डकण्ठे
कङ्काली कालरात्री भगवति वरदे सिद्धिचण्डी नमस्ते ॥ स्तोत्र २४.६ ॥
ष्ट्रीं ष्ट्रीं ष्ट्रींकारनादे त्रिभुवननमिते घोरघोरातिघोरं
कं कं कं कालरूपं घुघुरितघुरितं घुं घुमा बिन्दुरूपी ।
धूं धूं धूं धूम्रवर्णा भ्रमति भुवनतः कालपाशत्रिशूलं
तं तं तं तीव्ररूपं मम भयहरणं सिद्धिचण्डी नमस्ते ॥ स्तोत्र २४.७ ॥
झ्रीं झ्रीं झ्रींकारवृन्दे प्रचरितमहसा वामहस्ते कप्ःलं
खं खं खं खङ्गहस्ते डमरुडिमडिमां मुण्डमालासुशोभाम् ।
रुं रुं रुं रुद्रमालाभरणविभूषिता दिर्घजिह्वा कराला
देवि श्री उग्रचण्डी भगवति वरदे सिद्धिचण्डी नमस्ते ॥ स्तोत्र २४.८ ॥
आरुणवर्णसङ्काशा खड्गफेटकबिन्दुका ।
कामरूपी महादेवी उग्रचण्डी नमोऽस्तुते ॥ स्तोत्र २४.९ ॥

श्री चण्डिकादण्डकस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. २५:

चतुःषष्टिसंवरस्तोत्रम्

श्रीहेरुकं महावीरं विशुद्धं कुलिशेश्वरम् ।
नमामि सर्वभावेन डाकिनीगणभूषितम् ॥ स्तोत्र २५.१ ॥
संवराय नमस्तुभ्यं द्वयाकाराय नमो नमः ।
चक्रस्थिताय देवाय चक्रसंवर ते नमः ॥ स्तोत्र २५.२ ॥
मेषवक्त्र नमस्तेऽस्तु शिवशक्तिस्वरूपिणे ।
महाक्रोधस्वरूपाय मेषसंवर ते नमः ॥ स्तोत्र २५.३ ॥
अश्वाननाय देवाय रतिकर्मरताय च ।
भुक्तिमुक्तिप्रदात्रे च अश्वसंवर ते नमः ॥ स्तोत्र २५.४ ॥
व्याघ्रास्याय नमस्तुभ्यं शक्तियुक्ताय वै नमः ।
सुरामांसरतो नित्यं व्याघ्रसंवर ते नमः ॥ स्तोत्र २५.५ ॥
कूर्मास्याय नमस्तुभ्यं सुरते संरताय च ।
नमो देवाधिदेवाय कूर्मसंवर ते नमः ॥ स्तोत्र २५.६ ॥
नमामि मत्स्यवक्त्राय मानवानां हिताय वै ।
नमो नमस्ते देवेश मत्स्यसंवर ते नमः ॥ स्तोत्र २५.७ ॥
मकराकारवक्त्राय महाशक्तिधराय च ।
मनोवाञ्छाप्रदात्रे च मकरसंवर ते नमः ॥ स्तोत्र २५.८ ॥
संवरायोष्ट्रवक्त्राय शक्तिकालिङ्गणाय च ।
मैथुने तत्परायाथ उष्ट्रसंवर ते नमः ॥ स्तोत्र २५.९ ॥
नमामि गजवक्त्राय योनौ लिङ्गप्रदाय च ।
नमो भगवते तुभ्यं गजसंवर ते नमः ॥ स्तोत्र २५.१० ॥
मण्डूकानननाथाय त्रैलोक्येशाय ते नमः ।
नमो देवाधिदेवाय मण्डूकसंवराय च ॥ स्तोत्र २५.११ ॥
नमामि चाविवक्त्राय नित्यं रतिरताय च ।
नमस्ते देवदेवेश अहिसंवर ते नमः ॥ स्तोत्र २५.१२ ॥
शुकाननाय देवाय द्वयाकाराकारशोभिने ।
नमो नमस्ते भीमाङ्ग शुकसंवर ते नमः ॥ स्तोत्र २५.१३ ॥
संवराय नमस्तेऽस्तु शक्तियुक्ताय वै नमः ।
सिंहाननाय वै नित्यं सिंहसंवर ते नमः ॥ स्तोत्र २५.१४ ॥
मर्कटाननदेवाय शक्तिचुम्बनरताय च ।
नमस्तेऽस्तु नमस्तेऽस्तु हरिसंवर ते नमः ॥ स्तोत्र २५.१५ ॥
श्वानवक्त्र नमस्तेऽस्तु शक्तिचुम्बनकारिणे ।
नमस्ते भगवन् देव श्वानसंवर ते नमः ॥ स्तोत्र २५.१६ ॥
वराहास्यवरेवान भगक्रीडनकारक ।
नमामि शक्तियुक्ताय घृष्टिसंवर ते नमः ॥ स्तोत्र २५.१७ ॥
जम्बुकास्याय देवाय शक्तिकालिङ्गणाय च ।
सर्वपापहरायैव शिवासंवर ते नमः ॥ स्तोत्र २५.१८ ॥
नमामि गृध्रवक्त्राय दुःखनाशाय ते नमः ।
द्वयाकारसिद्धिदेवाय गृध्रसंवर ते नमः ॥ स्तोत्र २५.१९ ॥
काकाननाय शुद्धयक्ष शृङ्गाररूपधारिणे ।
नमो भगवते तुभ्यं काकसंवर ते नमः ॥ स्तोत्र २५.२० ॥
उलूकवक्त्रिणे तुभ्यं महासौख्यप्रदाय च ।
योनिमैथुनकृद्देवोलूकसंवर ते नमः ॥ स्तोत्र २५.२१ ॥
तार्क्ष्याननाय देवाय तारिणे भवसागरात् ।
नमस्तुभ्यं नमस्तुभ्यं नमो गरुडसंवर ॥ स्तोत्र २५.२२ ॥
गोवक्त्राय नमस्तुभ्यं गोहत्यापापहारिणे ।
गोत्रवृद्धिप्रदात्रे च धेनुसंवर ते नमः ॥ स्तोत्र २५.२३ ॥
गर्दभाकारवक्त्राय गतागतक्षयाय ते ।
गणेश्वराय देवाय खरसंवर ते नमः ॥ स्तोत्र २५.२४ ॥
महिषास्याय देवाय महाप्रलयकारिणे ।
शक्तियुक्ताय देवाय नमओ महिषसंवर ॥ स्तोत्र २५.२५ ॥
विडालास्य नमस्तुभ्यं मूत्रकूण्डप्रक्रीडिने ।
श्रेष्ठाय परमेशाय नमो मार्जारसंवर ॥ स्तोत्र २५.२६ ॥
नमामि शाल्ववक्त्राय द्वयङ्गमेकेव शोभितम् ।
नमामि देवदेवेश नमः शरभसंवर ॥ स्तोत्र २५.२७ ॥
सिद्धाय सिद्धरूपाय गुणाय गुणवर्तिने ।
क्रौञ्चास्याय नमस्तुभ्यं क्रौञ्चसंवर ते नमः ॥ स्तोत्र २५.२८ ॥
उल्काननाय शुद्धाय उत्तमाय नमो नमः ।
उग्राय भीमरूपाय उल्कसंवर ते नमः ॥ स्तोत्र २५.२९ ॥
हंसवक्त्र नमस्तेऽस्तु हंसस्वरस्वरूपिणे ।
हंसःसोऽहंस्वरूपाय हंससंवर ते नमः ॥ स्तोत्र २५.३० ॥
मृगवक्त्राय देवाय नमामि परमेश्वर ।
ऋद्धिसिद्धिप्रदात्रे च मृगसंवर ते नमः ॥ स्तोत्र २५.३१ ॥
शक्तियुक्त नमस्तेऽस्तु चक्रवाकाननाय च ।
नमस्ते चकवाकाख्यसंवराय नमो नमः ॥ स्तोत्र २५.३२ ॥
अजाननाय वीराय अविद्यानाशिने नमः ।
अपवर्गफलाप्त्यर्थमजसंवर ते नमः ॥ स्तोत्र २५.३३ ॥
कुक्कुटास्याय देवाय कुलवृद्धिकराय च ।
नमस्ते कौटुकेशाय तुभ्यं कुक्कुटसंवर ॥ स्तोत्र २५.३४ ॥
कृष्णसारसवक्त्राय नमस्ते कर्मसम्भव ।
कालनाशाय देवाय एणसंवर ते नमः ॥ स्तोत्र २५.३५ ॥
मूषाननाय पूर्णाय ज्ञानदाय नमो नमः ।
सर्वदैत्यविनाशय मूषसंवर ते नमः ॥ स्तोत्र २५.३६ ॥
सालूकास्य नमस्तेऽस्तु मानादिवरदाय च ।
सिद्धिबुद्धिप्रदात्रे च नमः सालूकसंवर ॥ स्तोत्र २५.३७ ॥
नमः कपोलवक्त्राय प्रज्ञोपायात्मरूपिणे ।
नमस्तेऽस्तु महावीर कपोतसंवराय च ॥ स्तोत्र २५.३८ ॥
नमामि ग्राहवक्त्राय भुक्तिमुक्तिप्रदाय च ।
नमोऽस्तु सर्वभूतेश ग्राहसंवर ते नमः ॥ स्तोत्र २५.३९ ॥
नमस्ते चिह्लवक्त्राय नमस्ते मैथुने रत ।
नमस्ते भगवन् देव चिह्लसंवर ते नमः ॥ स्तोत्र २५.४० ॥
चटकास्याय देवाय नमस्तेऽस्तु जगद्गुरो ।
नमस्तेऽस्तु गुणाधीश चटकसंवर ते नमः ॥ स्तोत्र २५.४१ ॥
सारसास्य नमस्तुभ्यं नमस्ते गुणसागर ।
नमो भगवते तुभ्यं सारससंवराय च ॥ स्तोत्र २५.४२ ॥
खञ्जनास्याय देवाय महादेवाय ते नमः ।
निर्वाणपददात्रे खञ्जरीटसंवराय च ॥ स्तोत्र २५.४३ ॥
नमस्ते क्षेमकर्यास्य भुक्तिमुक्तिप्रदाय च ।
नमो भगवते देव क्षेमकरिसंवराय ते ॥ स्तोत्र २५.४४ ॥
शशकास्य नमस्तुभ्यं नमस्ते भुवनेश्वर ।
कर्मप्रदाय ते नित्यं नमः शशकसंवर ॥ स्तोत्र २५.४५ ॥
नमो भल्लूकवक्त्राय रतिक्रीडापराय च ।
कार्यसिद्धिप्रदात्रे च नमो भल्लूकसंवर ॥ स्तोत्र २५.४६ ॥
पिकास्याय नमस्तुभ्यं मन्त्रसिद्धिकराय च ।
त्रिलोकेशाय सर्वाय पिकसंवर ते नमः ॥ स्तोत्र २५.४७ ॥
नमामि वकवक्त्राय शक्तियुक्तगणाधिप ।
नमामि देवदेवेश वकसंवर ते नमः ॥ स्तोत्र २५.४८ ॥
खङ्गिवक्त्राय देवाय सर्वदा शिरसा नमः ।
नमोऽस्तु परमेशाय खङ्गिसंवर ते नमः ॥ स्तोत्र २५.४९ ॥
कर्कटास्य नमस्तुभ्यं नमः संसारहेतवे ।
पापपुञ्जविनाशाय नमः कर्कटसंवर ॥ स्तोत्र २५.५० ॥
नमः शल्लकिवक्त्राय सर्वदोषनिवारिणे ।
संसारपाशनाशाय नमः शल्लकिसंवर ॥ स्तोत्र २५.५१ ॥
वृश्चिकास्य नमस्तुभ्यं बलकल्याणदाय च ।
नमो नमस्ते देवाय नमो वृश्चिकसंवर ॥ स्तोत्र २५.५२ ॥
अलिवक्त्राय देवाय अलिमोदाय ते नमः ।
अलिलोकविनाशाय अलिसंवर ते नमः ॥ स्तोत्र २५.५३ ॥
जाहकास्य नमस्तेऽस्तु जनमोहकृताय वै ।
जयकल्याणदात्रे च नमो जाहकसंवर ॥ स्तोत्र २५.५४ ॥
चमरीवक्त्र ते नित्यं चातुर्यफलदायिने ।
चतुर्वर्गप्रदात्रे च नमश्चमरिसंवर ॥ स्तोत्र २५.५५ ॥
सीम्निवक्त्रनमस्तुभ्यं सिद्धित्वफलदायिने ।
नमो भगवते नित्यं सीम्निसंवर ते नमः ॥ स्तोत्र २५.५६ ॥
नमामि गोधवक्त्राय नमस्ते भीमविक्रम ।
नमस्ते दिव्यनेत्राय गोधासंवर ते नमः ॥ स्तोत्र २५.५७ ॥
चकोरास्य नमस्तुभ्यं चाञ्चल्यदोषनाशक ।
नमो भगवते तुभ्यं चकोरसंवराय च ॥ स्तोत्र २५.५८ ॥
गोधिकास्याय सततं सृष्टिसंहारकरिणे ।
नमस्ते परमानन्द गोधिकासंवराय च ॥ स्तोत्र २५.५९ ॥
मधुमाक्षिकवक्त्राय नमस्ते मानदायक ।
सर्वज्ञाय परेशाय नमो माक्षिकसंवर ॥ स्तोत्र २५.६० ॥
पतङ्गवक्त्र ते नित्यं परमेश नमः सदा ।
दिव्याय दिवसेशाय नमः पतङ्गसंवर ॥ स्तोत्र २५.६१ ॥
नरवक्त्राय देवाय नरकध्नाय ते नमः ।
नानारूपदधानाय नरसंवर ते नमः ॥ स्तोत्र २५.६२ ॥
सृष्टिरूप जगद्धाम सृजते सर्वभूतकम् ।
नमो नमस्ते सततं सृष्टिसंवर ते नमः ॥ स्तोत्र २५.६३ ॥
स्थितिरूपाय देवाय गुणाय गुणवर्तिने ।
नमः सारविनाशाय स्थितिसंवर ते नमः ॥ स्तोत्र २५.६४ ॥
सर्वलोकस्य संहारकर्त्रे ते परमेश्वर ।
तस्मादहं नमस्यामि नमः प्रलयसंवर ॥ स्तोत्र २५.६५ ॥
ज्योतिर्वक्त्र परं धाम नमस्ते जगदीश्वर ।
परात्परतरं सूक्ष्म ज्योतिःसंवर ते नमः ॥ स्तोत्र २५.६६ ॥
इतीदं संवरस्तोत्रं त्रिषु लोकेषु दुर्लभम् ।
परात्परतरं स्तोत्रं चतुःषष्टिप्रमाणकम् ॥ स्तोत्र २५.६७ ॥
चतुःषष्टिप्रमाणेषु आद्यमाद्यं तु वक्त्रितम् ।
भूयो ग्रन्थमयाच्चात्र आद्यमात्रं प्रचोदितम् ॥ स्तोत्र २५.६८ ॥
कन्यार्थी लभते कन्यां धनार्थी लभते धनम् ।
विद्यार्थी लभते विद्यां मोक्षार्थी मोक्षमाप्नुयात् ॥ स्तोत्र २५.६९ ॥
वशीकरणमुच्चाटं मारमोहनस्तम्भनम् ।
आकर्षणं च विद्वेषं धातुवादं रसायनम् ॥ स्तोत्र २५.७० ॥
गुटिकां पादुकासिद्धिं खङ्गसिद्धिं तथैव च ।
खेचरीसिद्धि वैद्याङ्गं मन्त्रसिद्धिं च वाक्पटुः ॥ स्तोत्र २५.७१ ॥
परकायप्रवेशं च द्रव्याकर्षणमेव च ।
लभते स्तोत्रराजेन सत्यं सत्यं मयोदितम् ॥ स्तोत्र २५.७२ ॥
दुर्भिक्षं चापदि पाठं कुरुते शुभमाप्नुयात् ।
अतिवृष्टावनावृष्टौ महामारीसमुद्भवे ॥ स्तोत्र २५.७३ ॥
राज्यभ्रंशे ज्ञानभ्रंशे स्त्रीभ्रंशे च धनक्षये ।
कलहे च विवादे च पठते स्तोत्रमुत्तमम् ॥ स्तोत्र २५.७४ ॥
भिक्षुकेभ्यः सहस्रेभ्यः तुल्यं दानकृतं फलम् ।
बहुनात्र किमुक्तेन ब्रह्माण्डदानजं फलम् ॥ स्तोत्र २५.७५ ॥
श्रीसंवरागमे महातन्त्रे अमिताभवैरोचनसंवादे

श्रीचक्रसंवरादिचतुःषष्टिसंवरस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. २६:


दशभूमीश्वरो नाम महायानसूत्ररत्नराजस्तोत्रम्

शमदमनिरतानां शान्तदान्ताशयानां
खगपथसदृशानामन्तरीक्षसमानाम् ।
खिलमलविधुतनां मार्गज्ञानस्थितानां
शृणुत वरविशेषं बोधिसत्त्वांश्च श्रेष्ठान् ॥ स्तोत्र २६.१ ॥
कुशलसतसहस्रं संचितं कल्पकोटया
सुबुद्धशतसहस्रं पूजयित्वा गृहीतम् ।
प्रत्येकजिनवरान्वै पूजयित्वा त्वनन्तान्
सकलजगहिताय जायते बोधिचित्तम् ॥ स्तोत्र २६.२ ॥
उत तपतपितानां क्षान्तिपारंगतानां
हृतश्रितचरितानां पुण्यज्ञानोद्गतानाम् ।
विपुलगतिमतीनां पुण्यज्ञानाशयानां
दशबलसमतुल्यं जायते बोधिचित्तम् ॥ स्तोत्र २६.३ ॥
प्रमुदितसुमतीनां दानधर्मे रतानां
सकलजगहितार्थं नित्यमेवोद्यतानाम् ।
जिनगुणनिरतानां सत्त्वरक्षाव्रतानां
त्रिभुवनहितकर्तृ जायते बोधिचित्तम् ॥ स्तोत्र २६.४ ॥
अकुशलविरतानां शुद्धमार्गे स्थितानां
व्रतनियमरतानां शान्तसौम्येन्द्रियाणाम् ।
जिनशरणगतानां बोधिचर्याशयानां
त्रिभुवनहितसाध्यं जायते बोधिचित्तम् ॥ स्तोत्र २६.५ ॥
अनुगतकुशलानां क्षान्तिस्वारस्यभाजां
विदितगुणरसानां त्यक्तमानोत्सवानाम् ।
निहितशुभमतीनां दानसौम्याशयानां
सकलहितविधानं जायते बोधिचित्तम् ॥ स्तोत्र २६.६ ॥
प्रचलति शुभकार्ये धीरवीर्याः सहाया
निखिलजनहितार्थं प्रोद्यते मानसिंहः ।
अविरतगुणसाध्या निर्जितक्लेशसंधा
झटिति मनसि तेषां जायते बोधिचित्तम् ॥ स्तोत्र २६.७ ॥
सुसमवहितचित्ता ध्वस्तमोहान्धकारा
विगलितमदमाना त्यक्तसंक्लिष्टमार्गाः ।
समसुखनिरता ये त्यक्तसंसारसंगा
झटिति मनसि तेषां जायते बोधिचित्तम् ॥ स्तोत्र २६.८ ॥
विमलखसमचित्ता ज्ञानविज्ञानविज्ञा
निहतनमुचिमारा वान्तक्लेशाभिमानाः ।
जिनपदशरणस्था लब्धतत्त्वार्थकाये
सपदि मनसि तेषां जायते बोधिचित्तम् ॥ स्तोत्र २६.९ ॥
त्रिभुवनशिवसाध्योपायविज्ञानधीराः
करिबलपरिहारोपायविदृद्धिमन्तः ।
सुगतगुणसमीहा ये च पुण्यानुरागा
सपदि मनसि तेषां जायते बोधिचित्तम् ॥ स्तोत्र २६.१० ॥
त्रिभुवनहितकामा बोधिसंभारपूर्त्यै
प्रणिहितमनसा ये दुष्करेऽपि चरन्ति ।
अविरतशुभकर्म प्रोद्यतां बोधिसत्त्वाः
सपदि मनसि तेषां जायते बोधिचित्तम् ॥ स्तोत्र २६.११ ॥
दशबलगुणकामा बोधिचर्यानुरक्ता
विजितकरिबलौघास्त्यक्तमानानुषङ्गाः ।
अनुगतशुभमार्गा लब्धधर्मार्थकामा
झटिति मनसि तेषां जायते बोधिचित्तम् ॥ स्तोत्र २६.१२ ॥
इति गणितगुणांशा बोधिचर्याश्चरन्तु
जिनपदप्रणिधाना सत्समृद्धिं लभन्तु ।
त्रिभुवनपरिशुद्धा बोधिचित्तं लभन्तु
त्रिशरणपरिशुद्धा बोधिसत्त्वा भवन्तु ॥ स्तोत्र २६.१३ ॥
दशपारमिताः पूर्य दशभूमीश्वरो भवेत् ।
भूयोऽपि कथ्यते ह्येतच्छृणुतैवं समासतः ॥ स्तोत्र २६.१४ ॥
बोधिचित्तं यदासाद्य संप्रदानं करोति यः ।
तदा प्रमुदितां प्राप्तो जम्बूद्वीपेश्वरो भवेत् ॥ स्तोत्र २६.१५ ॥
तत्रस्थः पालयेत्सत्त्वान् यथेच्छप्रतिपादनैः ।
स्वयं दाने प्रतिष्ठित्वा परांश्चापि नियोजयेत् ॥ स्तोत्र २६.१६ ॥
सर्वान् बोधौ प्रतिष्ठाप्य संपूर्णदानपारगः ।
एतत्कर्मानुभावेन संवरं समुपाचरेत् ॥ स्तोत्र २६.१७ ॥
सम्पच्छीलं समाधाय संवरं कुशली भवेत् ।
ततः स विमलां प्राप्तश्चातुर्द्वीपेश्वरो भवेत् ॥ स्तोत्र २६.१८ ॥
तत्रस्थः पालयेत्सत्त्वानकुशलं निवारयेत् ।
स्वयं शीले प्रतिष्ठित्वा परांश्चापि नियोजयेत् ॥ स्तोत्र २६.१९ ॥
सर्वान् बोधौ प्रतिष्ठाप्य सम्पूर्णकुशली भवेत् ।
एतद्धर्मविपाकेन क्षान्तिव्रतमुपाश्रयेत् ॥ स्तोत्र २६.२० ॥
सम्यक्क्षान्तिव्रतं धृत्वा क्षान्तिभृत्कुशली भवेत् ।
ततः प्राभाकरीं प्राप्तस्त्रयस्त्रिंशाधिपो भवेत् ॥ स्तोत्र २६.२१ ॥
तत्रस्थः पालयेत्सत्वान् क्लेशमार्गनिवारणैः ।
स्वयं क्षान्तिव्रते स्थित्वा परांश्चापि नियोजयेत् ॥ स्तोत्र २६.२२ ॥
सत्त्वान् बोधौ प्रतिष्ठाप्य शान्तिपारंगतो भवेत् ।
एतत्पुण्यविपाकेन वीर्यबलमुपाश्रयेत् ॥ स्तोत्र २६.२३ ॥
सम्यग्वीर्यं समाधाय वीर्यभृत्कुशली भवेत् ।
ततश्चार्चिष्मतीं प्राप्य सुधामाधिपतिर्भवेत् ॥ स्तोत्र २६.२४ ॥
तत्रस्थः पालयन् सर्वान् कुदृष्टीः संनिवारयेत् ।
सम्यग्दृष्टौ प्रतिष्ठाय बोधयित्वा प्रयत्नतः ॥ स्तोत्र २६.२५ ॥
स्वयं ध्यानव्रते स्थित्वा परांश्चापि नियोजयेत् ।
सर्वान् बोधौ प्रतिष्ठाप्य ध्यानपारंगतो भवेत् ॥ स्तोत्र २६.२६ ॥
एतत्पुण्यविपाकेन ध्यानपारं समारभेत् ।
सर्वक्लेशान् विनिर्जित्य समाधिसुस्थितो भवेत् ॥ स्तोत्र २६.२७ ॥
सम्यग्ध्यानं समाधाय समाधिकुशली भवेत् ।
ततः सुदुर्जयां प्राप्तः स तुषिताधिपो भवेत् ॥ स्तोत्र २६.२८ ॥
तत्रस्थः पालयेत्सत्त्वांस्तीर्थ्यमार्गनिवारणैः ।
सत्त्वधर्मं प्रतिष्ठाप्य बोधयित्वा प्रयत्नतः ॥ स्तोत्र २६.२९ ॥
स्वयं ध्यानव्रते स्थित्वा परांश्चापि नियोजयेत् ।
सर्वान् बोधौ प्रतिष्ठाप्य ध्यानपारंगतो भवेत् ॥ स्तोत्र २६.३० ॥
एतत्पुण्यविपाकेन प्रज्ञाव्रतमुपाश्रयेत् ।
सर्वान्मारान् विनिर्जित्य प्रज्ञाभिज्ञासमृद्धिमान् ॥ स्तोत्र २६.३१ ॥
सम्यक्प्रज्ञां समाधाय स्वाभिज्ञाकुशली भवेत् ।
ततश्चाभिमुखीं प्राप्तः सुनिर्मिताधिपो भवेत् ॥ स्तोत्र २६.३२ ॥
तत्रस्थः पालयेत्सत्त्वानभिमाननिवारणैः ।
शून्यतां सुप्रतिष्ठाप्य बोधयित्वा प्रयत्नतः ॥ स्तोत्र २६.३३ ॥
स्वयं प्रज्ञाव्रते स्थित्वा परांश्चापि नियोजयेत् ।
सर्वान् बोधौ प्रतिष्ठाप्य प्रज्ञापारंगतो भवेत् ॥ स्तोत्र २६.३४ ॥
एतत्पुण्यविपाकैश्च समुपायव्रतं चरेत् ।
सर्वदुष्टान् विनिर्जित्य सद्धर्मकुशली सुधीः ॥ स्तोत्र २६.३५ ॥
समुपायविधानेन सत्त्वान् बोधौ नियोजयेत् ।
ततो दूरङ्गमां प्राप्तो वशवर्तीश्वरो भवेत् ॥ स्तोत्र २६.३६ ॥
तत्रस्थः पालयेत्सत्त्वानभिसमयबोधनैः ।
बोधिसत्त्वनियामेषु प्रतिष्ठाय प्रबोधयेत् ॥ स्तोत्र २६.३७ ॥
तत्रोपाये स्वयं स्थित्वा परांश्चापि नियोजयेत् ।
सर्वान् बोधौ प्रतिष्ठाप्य उपायपारगो भवेत् ॥ स्तोत्र २६.३८ ॥
एतत्पुण्यानुभावश्च सुप्रणिधीनुपाश्रयेत् ।
मिथ्यादृष्टिं विनिर्जित्य सम्यग्दृष्टिः कृतो बुधैः ॥ स्तोत्र २६.३९ ॥
सुप्रतिष्ठितचित्तेन सम्यग्बोधौ प्रतिष्ठितः ।
ततश्चाप्यचलां प्राप्तो बुद्धया साहस्रिकाधिपः ॥ स्तोत्र २६.४० ॥
तत्रस्थः पालयेत्सत्त्वान् त्रिपानं संपिबेत्शनैः ।
लोकधातौ परिज्ञाने प्रतिष्ठाप्य प्रबोधयेत् ॥ स्तोत्र २६.४१ ॥
सुप्रणिधौ स्वयं स्थित्वा परांश्चापि नियोजयेन् ।
सर्वान् बोधौ प्रतिष्ठाप्य प्राणिषु पारगो भवेत् ॥ स्तोत्र २६.४२ ॥
एतत्पुण्यानुसारैश्च बलव्रतमुपाश्रयेत् ।
सर्वदुष्टान् विनिर्जित्य सम्बोधिकृतनिश्चयः ॥ स्तोत्र २६.४३ ॥
सम्यग्यत्नसमुत्साहैः सर्वतीर्थ्यान् विनिर्जयेत् ।
ततः साधुमतीं प्राप्तो महाब्रह्मा भवेत्कृती ॥ स्तोत्र २६.४४ ॥
तत्रस्थः पालयन् सत्त्वान् बुद्धयानोपदेशनैः ।
सत्त्वासमपरिज्ञाने सम्यग्बोधौ प्रबोधयेत् ॥ स्तोत्र २६.४५ ॥
स्वयं बले प्रतिष्ठित्वा परांश्चापि नियोजयेत् ।
सर्वान् बोधौ प्रतिष्ठाप्य बलपारंगतो भवेत् ॥ स्तोत्र २६.४६ ॥
एतत्पुण्यविपाकैश्च ज्ञानव्रतमुपाश्रयेत् ।
चतुर्मारान् विनिर्जित्य बोधिसत्त्वगुणाकरः ॥ स्तोत्र २६.४७ ॥
सम्यग्ज्ञानं समाधाय सद्धर्मकुशलो भवेत् ।
धर्ममेघां ततः प्राप्तो महेश्वरो भवेत्कृती ॥ स्तोत्र २६.४८ ॥
तत्रस्थः पालयन् सर्वान् सर्वाकारानुबोधनैः ।
सर्वाकारवरे ज्ञाने प्रतिष्ठाप्य प्रबोधयेत् ॥ स्तोत्र २६.४९ ॥
स्वयं ज्ञाने प्रतिष्ठित्वा परांश्चापि नियोजयेत् ।
सर्वान् बोधौ प्रतिष्ठाप्य ज्ञानपारंगतो भवेत् ॥ स्तोत्र २६.५० ॥
एतत्पुण्यानुभावैश्च दशभूमीश्वरो जिनः ।
सर्वाकारगुणाधारः सर्वज्ञो धर्मलाभवित् ॥ स्तोत्र २६.५१ ॥
इति मत्वा भुवभिश्च सम्बुद्धपदलब्धये ।
दशपारमितारूपे चरितव्यं समाहितैः ॥ स्तोत्र २६.५२ ॥
तथा बोधिं शिवां प्राप्य चतुर्मारान् विनिर्जयेत् ।
सर्वान् बोधौ प्रतिष्ठाप्य निर्वृतिं समवाप्स्यथ ॥ स्तोत्र २६.५३ ॥
एतज्ज्ञात्वा परिच्छायां चरध्वं बोधिशासने ।
निर्विध्नं बोधिमासाद्य लभध्वं सौगतं पदम् ॥ स्तोत्र २६.५४ ॥

एतास्ता खल्वाह जिनपुत्रो दशबोधिसत्त्वभूमयः समासतो निर्दिष्टाः सर्वाकारवरोपेताः सर्वज्ञानानुगता द्रष्टव्याः । तस्यां वेलायामयं त्रिसाहस्रलोकधातुषड्विकारं प्राकम्पत विविधानि च पुण्यानि वियत्तो न्यपतन् । दिव्यमानुषकाणि च भूतानि संप्रवादितान्यभूवन्, अनुमोदनांशगेन च यावदकनिष्ठभुवनं विज्ञप्तमभूत् ॥

श्रीबोधिसत्त्वचर्याप्रस्थानाद्दशभूमीश्वरो नाम महायानसूत्ररत्नराजस्तोत्रं समाप्तम् ॥

___________________________________________________________________________

दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. २७:


धर्मधातुनामस्तवः

वं कारं वज्रसत्त्वं च वज्रासनसदास्थितम् ।
वारुणमण्डलव्यापि वैरोचन नमोऽस्तु ते ॥ स्तोत्र २७.१ ॥
अकारमादिस्वभावमाकाशे व्यापितं तथा ।
अर्कनीलसमस्तेज अक्षोभ्यश्री नमोऽस्तु ते ॥ स्तोत्र २७.२ ॥
रकारं लक्ष्मीस्वभावं नानारत्नमनेकधा
रं व्यापितं च पृथ्वीं रत्नसंभव नमोऽस्तु ते ॥ स्तोत्र २७.३ ॥
अकारमस्थिरं भावं पद्मनागसमप्रभम् ।
अग्नितेजःसमाधिस्थममिताभ नमोऽस्तु ते ॥ स्तोत्र २७.४ ॥
अकारं तत्स्वभावं च गन्धवाहसमप्रभम् ।
अकारविश्ववज्रं च अमोधसिद्धि नमोऽस्तु ते ॥ स्तोत्र २७.५ ॥
धकारं धर्मस्वभावं धर्मसंघस्वरूपकम् ।
धात्वष्टकं कीर्तितं च धर्मधातु नमोऽस्तु ते ॥ स्तोत्र २७.६ ॥
सकारं सर्वसम्पत्तिः सर्वमङ्गलमर्थनम् ।
सर्वसिद्धिस्त्वमेवाथ सिद्धिवज्र नमोऽस्तु ते ॥ स्तोत्र २७.७ ॥

श्री धर्मधातुनामस्तवः समाप्तः ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. २८:


धर्मधातुवागीश्वरमण्डलस्तोत्रम्

मञ्जुश्रियं महावीरं सर्वमारविनाशनम् ।
सर्वसिद्धीश्वरं नाथं वागीश्वरं नमाम्यहम् ॥ स्तोत्र २८.१ ॥
मञ्जुघोषं महावीरं सर्वमारविनाशनम् ।
सर्वाकारप्रदातारं धर्मधातुं नमाम्यहम् ॥ स्तोत्र २८.२ ॥
महोष्णीषं सितच्छत्रं तेजोराशिं जयोदितम् ।
विकिरणोद्गतं चैव महोग्रतेजसं नमे ॥ स्तोत्र २८.३ ॥
अक्षोभ्यं च महाबोधिं वज्रसत्त्वं नमाम्यहम् ।
वज्रराजं वज्ररागं वज्रसाधुं नमाम्यहम् ॥ स्तोत्र २८.४ ॥
श्रीरत्नसम्भवं नाथं वज्ररत्नं नमाम्यहम् ।
वज्रसूर्यं वज्रकेतुं वज्रहासं नमे सदा ॥ स्तोत्र २८.५ ॥
अमिताभं महाराजं वज्रधर्मं नमाम्यहम् ।
वज्रतीक्ष्णं महाकेतुं वज्रभाषं नमे नमे ॥ स्तोत्र २८.६ ॥
अमोघसिद्धिं सिद्धेशं वज्रकर्म नमाम्यहम् ।
वज्ररक्षं वज्रयक्षं वज्रसन्धिं नमे सदा ॥ स्तोत्र २८.७ ॥
लोचनाख्यां महादेवीं पाण्डराख्यां नमाम्यहम् ।
मामकीं चैव देवीं तां तारादेवीं नमे नमे ॥ स्तोत्र २८.८ ॥
वज्राङ्कुशं महावीरं वज्रपाशं महत्प्रभम् ।
वज्रस्फोटः महानाथं वज्रावेशं नमे नमे ॥ स्तोत्र २८.९ ॥
अधिमुक्तीश्वरीं भूमिं प्रमुदितां नमाम्यहम् ।
विमलाख्यां महाभूमिं प्रभाकरीं नमे नमे ॥ स्तोत्र २८.१० ॥
अर्चिष्मतीं सुदुर्जयां चाभिमुखीं नमाम्यहम् ।
दूरङ्गमामचलाख्यां साधुमतीश्वरीं नमे ॥ स्तोत्र २८.११ ॥
धर्ममेघां महामेघां समताख्यां प्रभां नमे ।
रत्नपारमितां देवीं दानपारमितां नमे ॥ स्तोत्र २८.१२ ॥
शीलपारमितां देवीं क्षान्तिपारमितां नमे ।
वीर्यपारमितां देवीं ध्यानपारमितां श्रये ॥ स्तोत्र २८.१३ ॥
प्रज्ञापारमितां देवीमुपायाख्यं नमाम्यहम् ।
प्रणिधानबलं चैव ज्ञानपारमितां सदा ॥ स्तोत्र २८.१४ ॥
कर्मपारमितां देवीं नमामि सततं तथा ।
आयुश्चित्तपरिष्कारं कर्मोपपत्तिकां नमे ॥ स्तोत्र २८.१५ ॥
ऋद्ध्याख्यामधिमुक्तिं च प्रणिधानां नमाम्यहम् ।
ज्ञानाख्यवशितां देवीं धर्माख्यवशितां नमे ॥ स्तोत्र २८.१६ ॥
तथतां च महादेवीं बुद्धबोधिं नमाम्यहम् ।
वसुमतीं महालक्ष्मीं रत्नज्वालां नमे नमे ॥ स्तोत्र २८.१७ ॥
उष्णीषविजयां देवीं मारीचीं पर्णशाबरीम् ।
जाङ्गुलिं धारणीं वन्दे अनन्तमुखधारणीम् ॥ स्तोत्र २८.१८ ॥
चुन्दां प्रज्ञां च पद्मां च सर्वावरणशोधनीम् ।
अक्षयज्ञानकारण्डं धर्मकायवतीं नमे ॥ स्तोत्र २८.१९ ॥
धर्मप्रतिविदं देवमर्थं च प्रतिसंविदम् ।
निरुक्तिसंविदं देवं प्रतिभानाख्यसंविदम् ॥ स्तोत्र २८.२० ॥
वज्रलास्यां वज्रमालां वज्रगीतां नमे सदा ।
वज्रनृत्यां महादेवीं नमामि सततं मुदा ॥ स्तोत्र २८.२१ ॥
समन्तभद्रं बोधीशमक्षयतां मतिं नमे ।
क्षितिगर्भं खगर्भं च बोधिसत्त्वं नमाम्यहम् ॥ स्तोत्र २८.२२ ॥
गगणगञ्जनाथेशं रत्नपाणिं नमे नमे ।
सागरमतिं बोधीशं वज्रगर्भं नमाम्यहम् ॥ स्तोत्र २८.२३ ॥
लोकेश्वरं महासत्वं स्थानप्राप्तं नमाम्यहम् ।
चन्द्रप्रभं महातेजं वन्देऽहं जालिनीप्रभम् ॥ स्तोत्र २८.२४ ॥
अमितप्रभबोधोशं श्रीपतिं भानुकूटकम् ।
सर्वशोकतमोद्घाटविष्कम्भिनं नमाम्यहम् ॥ स्तोत्र २८.२५ ॥
यमान्तकं महावीरं प्रज्ञान्तकं नमे नमे ।
पद्मान्तकं महावीरं विघ्नान्तकं नमाम्यहम् ॥ स्तोत्र २८.२६ ॥
त्रैलोक्यविजयं वीरं वज्रज्वालां नमाम्यहम् ।
हेरुकं वज्रवीरेशं परमेशं नमाम्यहम् ॥ स्तोत्र २८.२७ ॥
चक्रवर्त्तीश्वरं वन्दे सुम्भराजं नमाम्यहम् ।
पुष्पां धूपां महादीपां गन्धां देवीं नमाम्यहम् ॥ स्तोत्र २८.२८ ॥
वज्ररूपां वज्रशब्दां रसवज्रां नमाम्यहम् ।
वज्रस्पर्शां महादेवीं विश्ववर्णां नमे सदा ॥ स्तोत्र २८.२९ ॥
इन्द्रयमजलेशांश्च कुबेरमीश्वरं नमः ।
अग्निं नैरृत्यनाथं च वायुराजं नमाम्यहम् ॥ स्तोत्र २८.३० ॥
ब्रह्माणं विष्णुदेवं च महेश्वरं कुमारकम् ।
ब्रह्माणीं च महादेवीं रुद्राणीं वैष्णवीं नमे ॥ स्तोत्र २८.३१ ॥
कौमारीं रक्तवर्णां च महेन्द्राणीं नमाम्यहम् ।
वाराहीं कालिकां चण्डीं भृङ्गिणं गणनायकम् ॥ स्तोत्र २८.३२ ॥
महाकालं महाभीमं नन्दिकेशं रविं नमे ।
चन्द्रं भौमं बुधं वन्दे गुरुं शुक्रं शनैश्चरम् ॥ स्तोत्र २८.३३ ॥
राहुं केतुं बलभद्रं जयकरं नमे सदा ।
मधुकरं वसन्तं च अनन्तं वासुकिं नमे ॥ स्तोत्र २८.३४ ॥
तक्षं कर्कोटकं पद्मं महापद्मं नमाम्यहम् ।
शङ्खपालं च कुलिकं वेमचित्रं वलिं नमे ॥ स्तोत्र २८.३५ ॥
प्रह्लादं च महादैत्यं वैरोचनं नमे सदा ।
गुरुडेन्द्र सुम्भराजं पंचशिखं नमाम्यहम् ॥ स्तोत्र २८.३६ ॥
सर्वार्थसिद्धिं विघ्नेशं पूर्णभद्रं नमाम्यहम् ।
मणिभद्रं महायक्षं धनदं च महेश्वरम् ॥ स्तोत्र २८.३७ ॥
वैश्रवणं महावीरं चिविकुण्डलिनं नमाम्यहम् ।
केलिमालिं सुखेन्द्रं च चलेन्द्रं च नमाम्यहम् ॥ स्तोत्र २८.३८ ॥
हारतीं यक्षिणीं देवीं बहुपुत्रवतीं नमे ।
अश्विनीं भरणीं तारां कृत्तिकां रोहणीं तथा ॥ स्तोत्र २८.३९ ॥
मृगशीर्षां तथैवार्द्रां पुनर्वसुं नमाम्यहम् ।
पुष्यमाश्लेषकातारां मघां च पूर्वाफाल्गुनीम् ॥ स्तोत्र २८.४० ॥
उत्तराफाल्गुनीं हस्तं चित्रां स्वातिं विशाखकाम् ।
अनुराधां तथा ज्येष्ठां मूलतारां नमाम्यहम् ॥ स्तोत्र २८.४१ ॥
पूर्वाषाढोत्तराषाढां श्रवणां च नमाम्यहम् ।
धनिष्ठां शतभिषां च पूर्वोत्तराभाद्रपदाम् ॥ स्तोत्र २८.४२ ॥
रेवतीं च महातारामभिजितं नमाम्यहम् ।
वज्राङ्कुशं महावीरं वज्रपाशं नमाम्यहम् ॥ स्तोत्र २८.४३ ॥
वज्रस्फोटं महाभीमं वज्रांशं वै नमे नमे ।
वागीश्वरं महाबोधिं सर्वविघ्नविनाशकम् ॥ स्तोत्र २८.४४ ॥
सर्वज्ञं ज्ञानदातारं धर्मधातुं नमाम्यहम् ।
मञ्जुश्रियं महाज्ञानं सर्वविद्याप्रदेश्वरम् ।
सर्वाकारस्वरूपं च वादिराजं नमाम्यहम् ॥ स्तोत्र २८.४५ ॥

श्री धर्मधातुवागीश्वरमण्डलस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. २९:


गण्डीस्तवः

आचार्यार्यदेवकृतः

आपातालान्तदेवाः सुरनरगरूडा दैत्यगन्धर्वयक्षाः
सिद्धा विद्याधराद्या जलधितटगता नागसत्त्वाः समग्राः ।
गण्डीशब्दं समन्ताद्रभसितमनसः स्वासनेऽस्मिन् प्रसन्नाः
श्रोतुं[साधो]रधीरा विमलगुणगणस्यास्य त्रैलोक्यबन्धोः ॥ स्तोत्र २९.१ ॥
लीलावासितचामरैश्चलदहो काञ्चीप्रपञ्चालसत्
प्राञ्चत्काञ्चनकिङ्किणीभिररणत्स्वासीवहंसस्वनाः ।
तारुण्यामलनीलनीरजदल श्यामाङ्कमाराङ्गना-
श्चक्रूर्यस्य न मानसस्य विकृतिं बुद्धाय तस्मै नमः ॥ स्तोत्र २९.२ ॥
येषामस्ति प्रसादो भगवति सुगते मारभिद्योगयुक्ते
ये वा सद्यः प्रसन्नाः सुगतसुतकृते स्वस्ति येषां च भक्तिः ।
गण्डीमाहत्य चास्मिन् जगति शुभकरां शाक्यसिंहस्य शास्तुः
कृत्वा शुद्धान्तसंस्थां सुविहितमनसः श्रोतुमायान्ति सर्वे ॥ स्तोत्र २९.३ ॥
बुद्धं त्रैलोक्यनाथं सुरनरनमितं पारसंसारतीरं
धीरं गम्भीरवन्तं सकलगुणनिधिं धर्मराज्याभिषिक्तम् ।
तृष्णामारान्तकारं कलिकलुषहरं कामलोभान्तवन्तं
तं वन्दे शाक्यसिंहं प्रणमितशिरसा सर्वकालं नमामि ॥ स्तोत्र २९.४ ॥
ऋम्पमृम्पमृऋम्पं टम टम टटमं तुन्दतुन्दं तुतुन्दं
सं सं सं सं सं सं सं समसममसमं दुर्म दुर्म द्रुदुर्मम् ।
नागिर्नागिर्ननागिस्तखितखितखितस्तत्यजुर्ये रणे वै
कैः कैः कैः कैश्च कैः कैर्जगति भयहरा कीर्त्यते धर्मगण्डी ॥ स्तोत्र २९.५ ॥
कुरुत कुरुत श्रीपं ध्यानसन्नाहमग्नं
ग्रसति न खलु यावद्दुर्निवारः कृतान्तः ।
इति वदति जनौघे बोधिता भिक्षुसङ्घाः
क्षपितदुरितपक्षाकीर्णनिःशेषदोषाः ॥ स्तोत्र २९.६ ॥
यस्मिन्नभ्युदितेऽखिलं त्रिभुवनं यात्यस्तमस्तङ्गते
येन ज्ञानगभस्तिहस्तविसरैर्हस्तं यतस्तन्यते ।
सद्धर्मामलमण्डलो दशबलः संसाररात्र्यन्तकः
पायाद्वै मुनिभास्करः सुरगणान् बुद्धः प्रजाबान्धवः ॥ स्तोत्र २९.७ ॥
चित्तं येन जितं गजेन्द्रचपलं ज्ञानाक्षरैर्नाङ्कुशै-
र्नष्टं रागतमोऽन्धकारपटलं ज्ञानाग्निना नाग्निना ।
ध्वस्तं मारबलं प्रशान्तमतिना क्षान्त्यायुधैर्नायुधै-
स्तं वन्दे प्रणतार्तिनाशनपटुं बुद्धं प्रबुद्धं मुनिम् ॥ स्तोत्र २९.८ ॥
तीर्थ्यानामाशु सैन्यं झटिति विघटयन्नाकनिष्ठप्रतिष्ठं
भूयिष्ठाभिः प्रभाभिर्भुवनमवतरंस्त्रासयन् भासुराभिः ।
लक्ष्मीः पातालमूले स्थितकनकमहागर्भसिंहासनस्था
गीतज्योतिः स्वयं वो दिशतु दशबलो दर्शितप्रातिहार्यः ॥ स्तोत्र २९.९ ॥
पादाङ्गुष्ठे निविष्टां क्षिपति पृथुशिलाद्यैः स राजातिगुर्वी
चोग्रं ग्रीष्मप्रतापप्रशममुपगतो वल्गुना मन्त्रपूताम् ।
तामेव त्रास्यमानो विघटयति सुखं श्वासनिःश्वासवातान्
लोकं सिद्धाः प्रणेमुः स दिशतु भगवान् सम्पदं सर्वदर्शी ॥ स्तोत्र २९.१० ॥
भग्ना मारादिरूपाः प्रलयभयकरा बद्धसन्नद्धकक्षा
नाना तीक्ष्णाग्रहस्ताः करितुरगमुखाः सिंहनादं नदन्तः ।
बुद्धत्वं येन नीताः कुवलयदलदृशा[प्रेक्षिता] भिक्षुसङ्घाः
धर्मं कान्तं[नितान्त]मघदलनपटुं तीर्थिकाणां शृणुध्वम् ॥ स्तोत्र २९.११ ॥
चित्तं यस्याङ्गनाया रतितरलदृशाऽपाङ्गभङ्गैः सुभङ्गैः
क्षोभं नैवाशु नीतं कुचकलशभरैर्हारलीढैः सुलीढैः ।
तस्यैषा धर्मगण्डी मधुरकलरवं रावते भिक्षुसङ्घं
धर्मं कान्तं तदीयं परमभयकरं तीर्थिकाणां शृणुध्वम् ॥ स्तोत्र २९.१२ ॥
यः श्रीमान् धर्मचक्रे प्रमुदितमनसा धर्मरत्नैकमौलि-
र्भूयांसं पूर्णदेहं विकसितवदनं धर्मरत्नोदगिरन्तम् ।
सिंहाक्रान्तासनस्थः कनकगिरिनिभो धर्मनादं नदन्तं
तस्येयं धर्मगण्डी प्रणदति सततं संशृणुध्वं जिनस्य ॥ स्तोत्र २९.१३ ॥
मा मा मा मीयकण्ठैर्डिमडिमगगता गागगागैर्गलन्तैः
ना ना ना नोपनीतं ननु ननु ननु मा धुर्यमाधुर्यकान्तैः ।
गीतैः कामाङ्गनानां प्रचलितमभवद्यस्य चेतो न शर्मि
तस्यैषा धर्मकेतोः पटुपटहरवा रारटीत्युग्रगण्डी ॥ स्तोत्र २९.१४ ॥
किं संवर्तप्रदत्तप्रसववनचरा दीर्घसंरम्भनादाः
किं वा निर्वाटघातः किमुत भगवती हुकृतिर्वज्रपाणेः ।
तत्सर्वं वै जनानां प्रवचनमतयो द्रष्टुमन्तःप्रवृत्ता
बुद्धस्योदारमूर्तेस्त्रिदशभयकरो गण्डिवादः स एषः ॥ स्तोत्र २९.१५ ॥
ऊर्जासंघातिमारा विकृतनखमुखा रौद्रसिंह[स्व]रूपाः
पाताले रत्नदीपे प्रकटमणिगणाः शब्दिताः पर्वतेन्द्राः ।
देवेन्द्रैर्मौलिरत्नैः प्रणमितचरणस्यास्य विश्वैकबन्धो
रौत्येषा हन्यमाना यतिषु शुभविदः शाक्यसिंहस्य गण्डी ॥ स्तोत्र २९.१६ ॥
कीर्तिर्नाथ प्रमथकमनङ्गोऽस्तु वा तत्त्वदीया
दीनानाथोद्धरण पुरतो गीयते मारशत्रोः ।
खिन्दं खिन्दं खिखिन्दं खुद खुद सुखदं दत्तके दत्तुतुन्दं
तुन्दं तुन्दं तुतुन्दं ध्वनिपटुपटहैः सिद्धगन्धर्वनागैः ॥ स्तोत्र २९.१७ ॥
मारैर्नानाप्रकारैर्विकृतशतमुखैर्भूरिवक्त्रैर्ज्वलद्भि-
र्भीमैरट्टाट्टहासैः पललकवलितैः सिंहनादं नदद्भिः ।
कालाकारैरनेकैर्गहनभयकरैः सर्वतो भीषयद्भि-
र्व्याप्तं चेतो न यस्य क्षणमपि नियतं मारभङ्गः स वोऽव्यात् ॥ स्तोत्र २९.१८ ॥
राजा निष्कण्टराज्यो भवतु वसुमती सर्वसस्याभिपुर्णा
काले वर्षन्तु मेघा व्यपगतविपदः सन्तु लोकाः समस्ताः ।
वीहारे कर्मपूर्णं यदखिलनृणां सर्वविध्नोपशान्ति-
रन्योन्यप्रीतिभावाद्भवतु सुखमयो वीतरागार्यसङ्घः ॥ स्तोत्र २९.१९ ॥
शास्तुः सद्धर्मरत्नं सुगतवरसुतान् प्रेरयन्ती विशुद्धयेद्
रागद्वेषैर्विमूढान् विषमपथगतान् रावयन्ती जयन्ती ।
सत्त्वानुत्तारयन्ती प्रशमशरशतैर्विद्यमानार्थवन्तं
शास्तुः संप्रीतिहार्यं विविधवररुतैः शान्तिकारी जनस्य ॥ स्तोत्र २९.२० ॥
स्फेटन्तं वारनार्या विकटगणघटाट्टाट्टहासं नदन्तं
खेलन्तं विस्फुरन्तं ज्वलदनलशिखाकान्तलीलां ददन्तम् ।
भन्तं प्रेमप्रकामं स्फुटदुरुवचसं कामधात्वीश्वरत्वं
तं वन्दे वन्दनीयं सकलभयहरं बुद्धवीरं सुवीरम् ॥ स्तोत्र २९.२१ ॥
संपन्नेऽङ्गुष्ठपद्मे झटिति हृदि तथा कण्ठ एवोपकण्ठे
ढक्कासंकाशतालैःकलपटुपटहैः शङ्खनिर्घोषिघोषैः ।
हा हा हुं हूं कृता ये झटिति कटकटैर्भीमनादानुमोदैः
क्षुद्रं चेतो न चैतत्सुरवरजयिनो यस्य तस्मै नमोऽस्तु ॥ स्तोत्र २९.२२ ॥
गर्जन्तं वाग्विशेषं प्रकटपटुरवैर्दिव्यगान्धर्वशब्दै-
र्नानानागेन्द्रयक्षैः स्तुतिचटुलशतैः पूज्यमाना महद्भिः ।
सांख्ये माहेश्वरीयानसुरगुरुतम्.................................
.............................मारभन्ती करकमलगता शान्तिमारारटीति ॥ स्तोत्र २९.२३ ॥
दत्त्वा सर्वस्वदानी क्रतुकनकमयं वाराणानां शतं वा
राज्यं पुत्रं कलत्रं स्वतनुमपि शिरश्चक्षुषां वा सहस्रम् ।
येना...........................भिरपि शतैर्वत्सराणां व्ययत्वात्
सम्यक्सम्बोधिरग्रा स जयति सुगतः शान्तये सज्जनानाम् ॥ स्तोत्र २९.२४ ॥
नानारूपविरूपदृश्यविकृतेर्भूयो ग्रसेद्भूतिभि-
र्बोधैर्योषिति रोधनप्रजनितज्योतिर्ज्वल[द्बन्ध]नैः ।
मारस्यानुचरैर्न यस्य सुधियः किञ्चिन्मनः कम्पितं
नृत्यैर्वा सुगतस्य मारजयिनो गण्डी रणत्यद्भूतम् ॥ स्तोत्र २९.२५ ॥
यस्या नादं निशम्य श्रवणसुखकरं यान्ति तृप्तिं समन्तात्
प्रेता भूमीमुखाद्याः पृथुतरवपुषः क्षुत्पिपासाभिभूताः ।
सम्यगभक्त्या प्रसन्नैः सुरनरवपुषैः श्रूयते चातुरैर्या
सा गण्डी पातु विश्वं दशबलबलिनस्तस्य माना मनोज्ञा ॥ स्तोत्र २९.२६ ॥
नानावाद्यकरीन्द्रवाजिमहिषव्याघ्रादिशब्दैर्युतं
चञ्चत्कुन्तसुबाणतोमरगदाचक्रादिशस्त्रोद्यतम् ।
भग्नं सैन्यमनेन योधसहितं मारस्य येन क्षणात्
तस्येयं करुणानिधेर्भगवतः पायाज्जगद्गण्डिका ॥ स्तोत्र २९.२७ ॥
धर्मे संरम्भचित्ताः प्रभवहतविधिः पापतः सर्वदैव
दाने शीले क्षमायां पठति सकरुणे सज्जनाः संयताः स्युः ।
इत्येवं सर्वसत्त्वान् सुमधुररणितैर्बोधयन्ती विशुद्धा
तन्नः पुण्यैर्वचोभिस्त्रिजगति सकलं बुद्धवीरस्य गण्डी ॥ स्तोत्र २९.२८ ॥
शृण्वन्ती सावधाना प्रशमततशराभ्यासनैर्नैव शब्दं
सेन्द्रादानन्दवज्री स्वभुवननृपतेस्तुङ्गवेलेव देवान् ।
वन्दीभूतान्मुनीन्द्रान् प्रवचनपटुताकारसंरम्भशब्दै-
र्या गण्डी दण्डघातक्रममनुरणनाद्दुन्दुभीवद्धुनोति ॥ स्तोत्र २९.२९ ॥
हुंकारी पद्मयोनिस्त्रिपुरविजयिनो वल्लभः शूलपाणि-
र्विष्णुर्यद्वज्रपाणिः सुरपतिरसुरध्वंसनश्चक्रपाणिः ।
ये वा चान्ये स्तुवन्ति प्रमतनिजरवे क्षोभभावे किमास्ते
सर्वे तस्याङघ्रिमूले विनयमुपगता गेयमन्त्रं स्तुवामि ॥ स्तोत्र २९.३० ॥
अज्ञान् सर्वज्ञनाथान्मुनिपदसहितान् भ्रामयन्ती त्रिलोकं
मारांश्चान्यप्रकारैर्विविधभयकरान् त्रासयन्ती समस्तान् ।
पापान् प्रोत्सारयन्ती विषयरतिधियः पण्डितान् बोधयन्ती
प्रोच्चैः संरुद्धबोध्यान् प्रवदति भुवने शाक्यसिंहस्य गण्डी ॥ स्तोत्र २९.३१ ॥
व्याघ्रयै दत्त्वा स्वदेहं गुणशतनिवहं पुण्यसम्भारलब्धं
बुद्धत्वं यः प्रयातः प्रतिहतदुरितो मन्मथोन्मादनार्थी ।
शास्ता यश्चाद्वितीयो भवभयभिदुरो भिन्नपापाभिसन्धि-
स्तस्येयं वै विचित्रा स्तनति भगवतः शाक्यसिंहस्य गण्डी ॥ स्तोत्र २९.३२ ॥
मायादेव्याश्च कुक्षौ जनितजिनवरः शाक्यसिंहो मुनीन्द्रो
भूम्नि प्रायात्तु मध्ये प्रवरसुमुनिना लोकवृक्षस्य मूले ।
देवेन्द्रब्रह्मरुद्रासुरनरविबुधैः स्नापितो यः स देव-
स्तं वन्दे भक्तिरत्नैः शशधरकिरणाक्षोदिदेहं मुनीन्द्रम् ॥ स्तोत्र २९.३३ ॥
मारैर्नानाप्रकारैरसिपरशुधनुर्बाणहस्तैर्ज्वलद्भि-
र्भीमास्यैर्दुष्टदंष्ट्रैर्गजभुजगमुखैः सिंहवक्त्रैः श्ववक्त्रैः ।
प्रत्यञ्चेनोनमस्य क्षणमपि शमितस्तस्य बुद्धस्य पादौ
गन्तुं लोकोऽपि सर्वो ध्रुवमिति गतभीश्चैषु गण्डी निनाद्या ॥ स्तोत्र २९.३४ ॥

श्री गण्डीस्तवः समाप्तः ।
कृतिरियमाचार्यार्यदेवपादानाम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ३०:


गणेशस्तोत्रम्

खर्वं स्थूलतरं गजेन्द्रवदनं लम्बोदरं सुन्दरं
विध्नेशं मधुगन्धलुब्धमधुपव्यालोलगण्डस्थलम् ।
दन्तोद्घाटविदारिताहितजनं सिन्दूरशोभाकरं
वन्दे शैलसुतासुतं गणपतिं सिद्धिप्रदं कामदम् ॥ स्तोत्र ३०.१ ॥
हेरम्बः परमो देवः कार्यसिद्धिविधायकः ।
सैभाग्यरुपसम्पन्नां देहि मे सुखसम्पदम् ॥ स्तोत्र ३०.२ ॥
एकदन्तं महाकायं लम्बोदरं गजाननम् ।
सर्वसिद्धिप्रदातारं गङ्गापुत्रं नमाम्यहम् ॥ स्तोत्र ३०.३ ॥
वन्दे तं गणनाथमार्यमनघं दारिद्रयदावानलं
शुण्डादण्डविधूयमानशमलं संसारसिन्धोस्तरिम् ।
यं नत्वा सुरकोटयः प्रभुवरं सिद्धिं लभन्ते परां
सिन्दूरारूणविग्रहं परिपतद्दानाम्बुधाराहृतम् ॥ स्तोत्र ३०.४ ॥
उच्चैर्ब्रह्माण्डखण्डद्वितयसहचरं कुम्भयुग्मं दधानः
प्रेषन्नागारिपक्षप्रतिभटविकटश्रोत्रतालाभिरामः ।
देवः शम्भोरपत्यं भुजगपतितनुस्पर्द्धिवर्धिष्णुहस्त-
स्त्रैलोक्याश्चर्यमूर्तिर्जयति त्रिजगतामीश्वरः कुञ्जरास्यः ॥ स्तोत्र ३०.५ ॥
गणपतिश्च हेरम्बो विध्नराजो विनायकः ।
देवीपुत्रो महातेजा महाबलपराक्रमः ॥ स्तोत्र ३०.६ ॥
महोदरो महाकायश्चैकदन्तो गजाननः ।
श्वेतवस्त्रो महादीप्तस्त्रिनेत्रो गणनायकः ॥ स्तोत्र ३०.७ ॥
अक्षमालां च दन्तं च गृह्णन् वै दक्षिणे करे ।
परशुं मोदकपात्रं च वामहस्ते विधारयन् ॥ स्तोत्र ३०.८ ॥
नानापुष्परतो देवो नानागन्धानुलेपनः ।
नागयज्ञोपवीताङ्गो नानाविध्नविनाशनः ॥ स्तोत्र ३०.९ ॥
देवासुरमनुष्याणां सिद्धगन्धर्ववन्दितम् ।
त्रैलोक्यविध्नहर्तारमाख्वारूढं नमाम्यहम् ॥ स्तोत्र ३०.१० ॥
सुमुखश्चैकदन्तश्च कपिलो गजकर्णकः ।
लम्बोदरश्च विकटो विध्नराजो विनायकः ॥ स्तोत्र ३०.११ ॥
धूम्रकेतुर्गणाध्यक्षो भालचन्द्रो गजाननः ।
वक्रतुण्डः शूर्पकर्णो हेरम्बः स्कन्दपूर्वजः ॥ स्तोत्र ३०.१२ ॥
षोडशैतानि नामानि यः पठेच्छुणुयादपि ।
विद्यारम्भे विवाहे च प्रवेशे निर्गमे तथा ॥ स्तोत्र ३०.१३ ॥
संग्रामे संकटे चैव विध्नस्तस्य न जायते ।
विध्नवल्लीकुठाराय गणाधिपतये नमः ॥ स्तोत्र ३०.१४ ॥

श्रीगणेशस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ३१:


गुह्येश्वरीस्तोत्रम्

भगवति बहुरूपे निर्विकारे निरञ्जे
निमितनिखिलरूपे निश्चयातीतरूपे ।
अखिलनिगमपारे नित्यनित्यस्वभावे
चरणकमलयुग्मं नौमि देवि त्वदीयम् ॥ स्तोत्र ३१.१ ॥
हसितमुखशशाङ्कं ज्योत्स्नया रात्रिभूतं
दशशतकिरणोद्यद्वक्त्रमाध्यन्दिनं ते ।
अरुणवदनशोभा औदयी चास्तकाले
चरणकमलयुग्मं नौमि देवि त्वदीयम् ॥ स्तोत्र ३१.२ ॥
गलजठरपदेषु स्वर्गमर्त्याहिलोकाः
सकलभगणदन्ता रोमराजी द्रुमास्ते ।
गिरय इव नितम्बा रक्तशुक्लाः समुद्राश्
चरणकमलयुग्मं नौमि देवि त्वदीयम् ॥ स्तोत्र ३१.३ ॥
पवनदहनवेगाः श्वासप्रश्वास एव
प्रलयप्रभवकालो मीलनोन्मीलनाभ्याम् ।
द्विदशतपनभूता भीमवक्त्रास्त्वदीयाश्
चरणकमलयुग्मं नौमि देवि त्वदीयम् ॥ स्तोत्र ३१.४ ॥
अनुपमतनुदेहं व्याप्यमानं समन्तान्
निखिलनिगमसारं दर्शयन् देवि दिव्यम् ।
त्रिभुवनमखिलं ते दर्शितुमेति बुद्धिश्
चरणकमलयुग्मं नौमि देवि त्वदीयम् ॥ स्तोत्र ३१.५ ॥
विधिमुखविबुधास्ते किंकराः पादसंस्था
मुकुटविधृतबुद्धे सर्वमार्गा हि शुद्धे ।
किमु तव महिमानं वर्णये गुह्यदेवि
चरणकमलयुग्मं नौमि देवि त्वदीयम् ॥ स्तोत्र ३१.६ ॥
अनुपठति समाप्तौ पूजने भक्तिमान् यो
नुतिमति वितगोति स्पष्टमेवास्य बुद्धिः ।
सकलजनजनन्या भक्तिसम्पत्तिमुच्चैः
करतलवशगास्ताः सिद्धिपुष्टयौ लभन्ते ॥ स्तोत्र ३१.७ ॥
श्री स्वयंभूपुराणोद्धृतं मञ्जुनाथकृतं

गुह्येश्वरीस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ३२:


गुरुरत्नत्रयस्तोत्रम्

ओं नमोरत्नत्रयाय

तृष्णाजिह्वमसद्विकल्पशिरसं प्रद्वेषचञ्चत्फलं
कामक्रोधवितर्कदर्शनमथो रागप्रचण्डेक्षणम् ।
मोहास्यं स्वशरीरकोटिशतचिन्तातिगं दारुणं
प्रज्ञामन्त्रबलेन यः शमितवान् बुद्धाय तस्मै नमः ॥ स्तोत्र ३२.१ ॥
बुद्धं प्रबुद्धं वरधर्मराजं शान्तं विशुद्धं समकीर्तिदं तम् ।
गुणाकरं सत्त्वमुनीन्द्रराजं श्रीमन्महाबोधिमहं नमामि ॥ स्तोत्र ३२.२ ॥

इति बुद्धरत्नस्तोत्रम् ।

यो जात्यादिकदुःखतप्तमहसां चक्षुः सतां प्राणिनां
यस्त्रैधातुकपञ्जरादहरहः सत्त्वान् समाकर्षति ।
अत्राणं च जगत्समुद्धरति यः संक्लेशदुःखार्णवात्
संबुद्धांश्च पुनश्च्युताच्च महते धर्माय तस्मै नमः ॥ स्तोत्र ३२.३ ॥
या सर्वज्ञतया नयत्युपशमं शान्तैषिणः श्रावकान्
या मार्गज्ञतया जगद्धितकृता लोकार्थसम्पादिका ।
सर्वाकारमिदं वदन्ति मुनयो विश्वस्य या संगता
तस्यै श्रावकबोधिसत्त्वगणिनो बुद्धस्य मात्रे नमः ॥ स्तोत्र ३२.४ ॥

इतिधर्मरत्नस्तोत्रम् ।

चत्वारः प्रत्युत्पन्नगा भवसुखे सुस्वादविद्वेषिण-
श्चत्वारश्च फले स्थिताः शमरताः शान्ता महायोगिनः ।
इत्यष्टौ वरपुंगला भगवता यस्मिन् गणे व्याकृताः
प्रज्ञाशीलसमाधितप्तवपुषा संघाय तस्मै नमः ॥ स्तोत्र ३२.५ ॥
बुद्धं नमामि सततं वरपद्मपाणिं
मैत्र्यात्मकं गगनगंजसमन्तभद्रम् ।
यक्षाधिपं परिहितोद्धृतमञ्जुघोषं
विष्कम्भिणं क्षितिगर्भं प्रणमामि भक्त्या ॥ स्तोत्र ३२.६ ॥

इति संघरत्नस्तोत्रम् ।

गुरुर्बुद्धो गुरुर्धर्मो गुरुः संघस्तथैव च ।
गुरुर्वज्रधरः श्रीमान् तस्मै श्रीगुरवे नमः ॥ स्तोत्र ३२.७ ॥

श्री गुरुरत्नत्रयस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ३३:


हारतीस्तोत्रम्

श्री हारतीदेव्यैः नमः

कुन्दप्रसूनसदृशीं रुचिराङ्गरागां नानाविभूषणविभूषितवज्रदेहाम् ।
सव्येन हस्तकमलेन भयार्तिहन्त्रीं यक्षेश्वरीं बहुसुतां प्रणमामि भक्त्या ॥ स्तोत्र ३३.१ ॥
आलिङ्गितां निजमसव्यभुजेन पुत्रान्
नेत्रैस्त्रिभिश्च परिशोभितचारुदेहाम् ।
नानाविधैर्मणिगणै रचितं किरीटं
यक्षेश्वरीं बहुसुतां प्रणमामि भक्त्या ॥ स्तोत्र ३३.२ ॥
तां वह्निमण्डलगतां वसुपत्रपद्मे
श्रीरत्नपीठ उपरिस्थितपादपद्माम् ।
यक्षादिभिः परिवृतां ललितासनस्थां
यक्षेश्वरीं बहुसुतां प्रणमामि भक्त्या ॥ स्तोत्र ३३.३ ॥
लोकत्रयार्तिशमनीं शिशुजीवदात्रीं
श्रीहारतीं करुणया निजभक्तदक्षाम् ।
दुःखापहां जनमनोहरभोगभाजां
यक्षेश्वरीं बहुसुतां प्रणमामि भक्त्या ॥ स्तोत्र ३३.४ ॥
संत्रासिनीं पिशुनवृत्तिवतां जनानां
विस्फोटकादिरुजराशिविनाशकर्त्रीम् ।
भक्तेषु धातृसदृशीं च सुशीतलाङ्गीं
यक्षेश्वरीं बहुसुतां प्रणमामि भक्त्या ॥ स्तोत्र ३३.५ ॥
बुद्धानुशासनरतामतिसूक्ष्मरूपां
लोकत्रयार्चितपदां करुणार्चिभूताम् ।
गन्धर्वकिन्नरगणैः परिसेव्यमानां
यक्षेश्वरीं बहुसुतां प्रणमामि भक्त्या ॥ स्तोत्र ३३.६ ॥
केयूरकुण्डलसुकङ्कणनूपुराढ्यां
नानाविचित्रवसनप्रदधानशीलाम् ।
संरक्षणीं शिशुगणान् परिपालयन्तीं
यक्षेश्वरीं बहुसुतां प्रणमामि भक्त्या ॥ स्तोत्र ३३.७ ॥
स्वर्भूरसातलमवस्थितभुक्तिदान-
संसक्तपूर्णहृदयां त्रिगुणात्मरूपाम् ।
तां संस्मराम्यहरहः शरणं प्रपद्ये
यक्षेश्वरीं बहुसुतां प्रणमामि भक्त्या ॥ स्तोत्र ३३.८ ॥
रक्षाकरीं स्तुतिमिमां प्रपठेन्मनुष्यः
श्रीहारतीं निजगृहे शिशुरक्षणाय ।
वाचं श्रियं सुविपुलं च सुखादि सर्वं
दात्री त्रिकं पठति यः प्रयतः प्रभाते ॥ स्तोत्र ३३.९ ॥

श्रीभवरत्नविनिर्गतं बालरक्षाकरं हारतीस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ३४:


कल्याणपञ्चविंशतिस्तोत्रम्

श्रीमानाद्यः स्वयम्भूरमितरुचिरमोघाभिघोऽक्षोभ्यबुद्धः
श्रीमान् वैरोचनाख्यो मणिभवमुनिराड्वज्रसत्त्वः सुसत्त्वः ।
श्रीप्रजा वज्रधात्वी सकलशुभकरी आर्यतारादिकास्ताः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.१ ॥
देवी सम्पत्प्रसादा गणपतिहृदया वज्रविद्राविणो सा
उष्णीषापर्णदेवी किटिवरवदना मातृका खेचराणाम् ।
कोटोलक्षाक्षदेवो स्वगणपरिवृता पञ्चरक्षा सुरक्षा
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.२ ॥
रत्ने दीपङ्कराख्यो मणिकुसुमजिनः श्रीविपश्यी शिखी च
विश्वम्भुः श्रीककुत्सः स च कनकमुनिः काश्यपः शाक्यसिंहः ।
प्रत्युत्पन्नाभ्यभूतः सकलदशबलो पारमाहात्म्यसिन्धुः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.३ ॥
श्रीमानार्यावलोकेश्वरजिनजवरो मैत्रेयानन्तगञ्जो
बुद्धः सामन्तभद्रः कुलिशवरधरो मञ्जुनाथो महेशः ।
सर्वाघोरी......क्षितिज खगर्भाभिधानौ महान्तौ
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.४ ॥
बुद्धाधिष्ठानकन्दोद्भववरकमलो नागदासाभिधानः
सत्यां तां यौवनाथो निजवरभुवनाज्ज्योतिरेकं ससर्ज ।
एकांशं पञ्च भूत्वा विहरति सततं पञ्चबुद्धात्मकोऽसौ
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.५ ॥
या प्रज्ञा गुह्यरूपा त्रिदलकमलजा सन्तु देवप्रसादा
नैरात्मा पीठरूपा बहुविहितहिता ब्रह्मविष्ण्वीशवन्द्या ।
दुर्गायां मार्गकृत्स्ने कृतनतिवरदा प्रादुरासीदगाधैः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.६ ॥
मैत्रीयांशादभूद्यो वनमहदुपरे रत्नचूडास्यरत्नं
ज्योतिः संगम्य भव्यं भवजलधितरी रत्नलिङ्गेश्वराख्यः ।
श्रीवत्सो वीतरागाष्टककृतमहिमा व्यक्तरूपाः(पः)स्वयम्भूः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.७ ॥
त्रातुं गोकर्णदुष्टं जपसि धृतमतिं लोकनाथाज्ञयाऽभूत्
पद्माकारं खगञ्जाभिधजिनतनयो वाग्मतीपूरतीरे ।
श्रीगोकर्णेश्वरः स पितृजनहतकृद्वाग्मतीसंगमेऽस्मिन्
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.८ ॥
क्रुद्धं नागाधिराजं कुलिकसमविधं त्रासयन् कीलवद्यो
लोकानां भद्रहेतोः गमनवदुपरि श्रीगिरौ वीतरागः ।
श्री सामन्ताद्यभद्रो ध्वजकृतिरभवत्कालिनामा महेशः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.९ ॥
पातुं तं सर्वपादं कमलधरगिरा वज्रपाणिर्जिहीते
लोकानां रक्षणार्थं पुनरपि कलशाकारतांशादभूत्सः ।
श्रीमान् सर्वेश्वराख्यो जिनवरतनयो दण्डशूलौ दधानः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.१० ॥
दुर्बोधं मञ्जुगर्तव्यजनसुखरतं कमिनीसुप्रबोधं
कृत्वा प्राज्ञं महान्तं कविवरमकरोन्मञ्जुदेवस्ततोऽपि ।
श्वासं संधाय भव्यं सकलगुणपदं प्राप्य गर्तेशसंज्ञाः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.११ ॥
मत्स्याकाराभिरासीत्सकलवरणविष्कम्भिनामा सुसत्त्वः
सालङ्कारः फणीन्द्रैरदददखिलकात्योडियाख्यो ययासौ ।
निष्काश्याशं फणीन्द्रेश्वर इति समभूद्वीतरागोऽप्यरागः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.१२ ॥
स श्रीमानोडियाने व्यततपतपसा सातपत्रः सुतीरे
पृथ्वीगर्भाख्यबौद्धो.........झटिति तं स्थापयामास वासम् ।
गन्धेशो वीतरागोऽभवदखिलसुहृल्लोकनाथाग्रतस्थः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.१३ ॥
शंखं दध्मौ सहर्षः स्मरदमितसुतं विक्रमात्प्राप्तसिद्धिः
यस्माल्लोकेश्वराज्ञाविनिहितहरयः प्रादुरासीत्खगर्भः ।
यः स्वाशं स्थापयित्वा निजपुरमगमद्विक्रमेशाभिधानं
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.१४ ॥
नागस्तार्क्ष्येण यस्मादलभदनुसुखं पुण्यनामा सुतीर्थः
पार्वत्या यत्र तेपे कलहनिवसने शान्ततीर्थः प्रशान्तः ।
तप्तं रुद्रेण दुर्गाभिलषितमनसा शङ्कराख्यस्त्रिवेणः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.१५ ॥
तीर्थो राजाभिधानो यदलभदवनीपालराज्यं विरूपो
व्याधश्चैतश्च यस्मात्सुरपतिसदनं प्रागमत्कामतीर्थः ।
वज्राचार्येण पश्यं यदभिषवकृतः संगमो निर्मलाख्यः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.१६ ॥
दीनैराप्तं निधानं यदपचितिपरैराकराख्यो हि तीर्थो
ज्ञैर्लब्धं ज्ञानमस्माद्यदुदकमतिभिर्ज्ञानसंज्ञैकतीर्थः ।
चिन्तामण्याख्यतीर्थाभिधवदभिषवैर्यत्र प्राप्तोऽभिलाषः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.१७ ॥
यत्र स्नातैर्मुदाप्तेतिसमभिधमभूद्यश्च प्रामोदतीर्थः
प्रादात्सल्लक्षणं यः स्वपयसि सरतां तीर्थसल्लक्षणाख्यः ।
यत्र स्नात्वा बलाख्यः सुरपतिरजयद्द्वीपमाख्यंभतीर्थः
कल्याणं वः क्रियासुः क्वचिदपि सरतां तिष्ठातां नौम्यहं ताः ॥ स्तोत्र ३४.१८ ॥
विद्याधर्याख्यदेवी गगनपथगता योगिनी वज्रपूर्वा
हारीतः श्रीहनूमान् सगणपतिमहाकालचूडाख्यवन्द्याः ।
ब्रह्माण्याद्याश्च देव्यः सहरिसुखवरक्षारनास्कन्दयुक्ताः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.१९ ॥
वाग्मत्या मूलपुच्छप्रभृतय उपतीर्थास्तथा केशचैत्याः
शङ्खोच्चस्थाश्च जातोच्चयगिरिललितश्चैत्यभट्टारकोऽसौ ।
फुल्लोच्चो द्रष्टदेवी तदनु भगवतीध्यानप्रोच्चादिसंस्थाः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.२० ॥
मञ्जुश्रीपर्वतस्थोऽनुचरविरचितो मञ्जुशोभाख्यचैत्यः
शान्तश्रीनिर्मितेषु प्रकृतवसतयः पञ्चदेवापुरेषु ।
पुच्छाग्रश्चैत्यवर्योऽभ्यकथदनुपमं यत्र शाकेत्पुराशं
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.२१ ॥
आधाराख्यो हृदिस्थः सगणफणिपतिर्विध्नराजान्तकश्च
नागश्चानन्दलोके हरिहरिहरिवाहाख्यत्रैलोक्यवंशे ।
लोकेशायाक्षमत्वस्तदनु सफलयाशाभिलोकैकनाथः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.२२ ॥
हेवज्रः संवरोऽसौ सपरिजनगणश्चण्डवीरस्त्रिलोकी
वीरो योगाम्बरोऽसौ यमनिधनकराद्या दशक्रोढ(ध)राजाः ।
गुह्या बाह्याश्च सर्वे परिमितप्रमुखा नामसंगीतिव्याख्या
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.२३ ॥
शीर्षे प्रागात्पयोऽसौ सहितपरिजनश्चन्द्रसाहोसिताद्रिः
छित्वा शोषे ह्रदेऽस्मिन् पुरवरकमलो लोकवासाः परस्य ।
स्वस्थीभूताम्बुसंस्थः सकलजिनवरं प्राभजन्मञ्जुनाथः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.२४ ॥
सौखावत्याश्च वङ्गं तदनु जनहिते पोतले प्रागमद्यः
शान्तोऽवग्राहदोषे ललितपुरवरं प्राविशन् देवहूतः ।
स श्रीमान् वज्रपाणिः सजटधरहयग्रीवपार्षद्गणेशः
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ स्तोत्र ३४.२५ ॥

श्री स्वयम्भुपुराणोद्धृता कल्याणपञ्चविंशतिस्तुतिः समाप्ता ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ३५:


कल्याणत्रिंशतिकास्तोत्रम्

एवंकारसमापन्ना कायवाकचित्तबुद्धितः ।
करोमि सततं तस्या नुतिं पूजां प्रदक्षिणाम् ॥ स्तोत्र ३५.१ ॥
या देवी सर्वसत्त्वानां सृष्टिसंहारकारिणी ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.२ ॥
या देवी सर्वभूतानां प्रतिपाले प्रतिष्ठिता ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.३ ॥
या देवी देवदेवीनां देवतारूपिणी स्थिता ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.४ ॥
या देवी दैत्यदुर्दान्तदाहरूपा भयानका ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.५ ॥
या देवी सर्वनागानां सहस्रमुखनागिनी ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.६ ॥
या देवी सप्तपाताले शान्तरूपेण संस्थिता ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.७ ॥
या देवी नरनारीणां वेदमाता चिदम्बिका ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.८ ॥
या देवी क्षत्रिणीवैश्याशूद्रीजातिप्रपूजिता ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.९ ॥
या देवी प्रेतलोकानां पालनाय महर्द्धिका ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.१० ॥
या देवी सर्वतिर्यक्षु तारिणी तापनाशिनी ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.११ ॥
या देवी नारकीयाणां दुःखभाजां च मातृका ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.१२ ॥
या देवी षोडशसंख्यनरकाणां विनाशिनी ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.१३ ॥
या देवी द्वेषिरागीणां मोहिनां दुर्दुरीकृता ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.१४ ॥
या देवी कामक्रोधाभ्यां क्रोधरूपेण संस्थिता ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.१५ ॥
या देवी लोभलाभानां लङ्घनाय विलम्बिता ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.१६ ॥
या देवी मायाया माता मातॄणां वज्रयोगिणी ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.१७ ॥
या देवी राजचौराग्निसिंहशत्रुविनाशिनी ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.१८ ॥
या देवी जलनागाहिदुर्भिक्षभयतारिणी ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.१९ ॥
या देवी पञ्चभूतानां चन्द्रे सूर्ये प्रतिष्ठिता ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.२० ॥
या देवी भौतिकी वेला आलिकालिविचारिणी ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.२१ ॥
या देवी सर्वपीठेशी क्षेत्ररूपोपछन्दिका ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.२२ ॥
या देवी पीलवाख्याता उपपीलवमीलिता ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.२३ ॥
या देवी द्वादशे चक्रे राशिलग्नविभूषिणी ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.२४ ॥
या देवी षडंगे देशे प्रोद्बुद्धमुखचन्द्रिका ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.२५ ॥
या देवी चण्डचक्रेषु गामिनी परमेश्वरी ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.२६ ॥
या देवी कायवाकचित्ते मन्त्ररूपेण गामिनी ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.२७ ॥
या देवी निर्मलात्मा श्रीरृद्धिसिद्धिबलप्रदा ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.२८ ॥
या देवो सर्वजन्तूनां सदा मङ्गलकारिणी ।
नमस्तस्यै नमस्तस्यै नमस्तस्यै नमो नमः ॥ स्तोत्र ३५.२९ ॥
य इदं पठते धीमान् देव्या भक्तिसमन्वितः ।
बुद्धत्वं लभते शीघ्रं कल्याणं मङ्गलं शिवम् ॥ स्तोत्र ३५.३० ॥

श्री त्रिकायनिवासिनीवज्रदेव्याः कल्याणत्रिंशतिकास्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ३६:


कमलाकरसर्वतथागतस्तोत्रम्

अथ खलु कमलवने सर्वतथागतस्तवेनातीतानागतप्रत्युत्पन्नानां बुद्धानां
भगवतोऽत्यस्तावीत्

ये जिनपूर्वकाये भवन्ति ये च ध्रियन्ति दशदिशि लोके ।
तान् हि जिनांश्च करोमि प्रणामं तं जिनसंघमहं प्रभिजष्ये ॥ स्तोत्र ३६.१ ॥
शान्तप्रशान्तविशुद्धमुनीन्द्रं स्वर्णसुवर्णप्रभासितगात्रम् ।
सर्वसुरासुरसुस्वरघोषं ब्रह्मरुतस्वरगर्जितघोषम् ॥ स्तोत्र ३६.२ ॥
षट्पदभौंरमहीरुहकेशं नीलसुकुञ्चितकाशनिकाशम् ।
शङ्खतुषारसुपाण्डरदन्तं हेमविराजितभाषितनाभम् ॥ स्तोत्र ३६.३ ॥
नीलविशालविशुद्धसुनेत्रं नीलमिवोत्पलफुल्लितक्षेत्रम् ।
पद्मसुवर्णविभान्तसुजिह्वं पद्मप्रभाषितपद्मसुखाभम् ॥ स्तोत्र ३६.४ ॥
शङ्खमृणालनिभं सुखतार्णं दक्षिणवर्तितवेडुलितर्णम् ।
सूक्ष्मनिशाकरक्षीणशशीव मात्रसुमन्त्रसरोजसुनाभम् ॥ स्तोत्र ३६.५ ॥
काञ्चनकोटिसुवर्णसुनासमुन्नतमृदुतरपादपपत्रम् ।
अग्रधराग्रविशिष्टनासाग्रं मृदुकरसर्वजिनं सततं तम् ॥ स्तोत्र ३६.६ ॥
एकसमेकतरोममुखाग्रं बालसुरोमप्रदक्षिणवर्तम् ।
नीलनिभोज्ज्वलकुण्डलजातं नीलविराजितमौलसुग्रीवम् ॥ स्तोत्र ३६.७ ॥
जातसमानप्रभाषितगात्रं पूजितसर्वदशदिशि लोके ।
दुःखमनन्तं प्रशमितलोकं सर्वसुखेन च तर्पितलोकम् ॥ स्तोत्र ३६.८ ॥
नरकस्थासु च तिर्यग्गतिषु प्रेतसुरासुरमनुजगतीषु ।
सर्वपिशाचसुखार्पितसत्त्वं सर्वप्रशान्तमपायगतीषु ॥ स्तोत्र ३६.९ ॥
वर्णसुवर्णं कनकनिभासं काञ्चनतप्तप्रभासितगात्रम् ।
सौम्यशशाङ्कसुविमलवक्त्रं विकसितराजितसुविमलवदनम् ॥ स्तोत्र ३६.१० ॥
तरुणरुहाग्रककोमलगात्रं सिंहविवादकविक्रमनादम् ।
लम्बितहस्तप्रलम्बितबाहुं मारुतप्रेरितसाललजिह्वम् ॥ स्तोत्र ३६.११ ॥
व्योमप्रभोज्ज्वलमुंचितरश्मिं सूर्यमिव प्रभया प्रतपन्तम् ।
निर्मलगात्रवरेभि मुनीन्द्रं सर्वप्रभासितक्षेत्रमनन्तम् ॥ स्तोत्र ३६.१२ ॥
चन्द्रनिशाकरभास्करजालं क्षेत्रमनन्तसहस्रगतेषु ।
तेऽपि च निश्चितसर्वि बभूव बुद्धप्रभासविरोचनतायै ॥ स्तोत्र ३६.१३ ॥
बुद्धदिवाकरलोकप्रदीपं बुद्धदिवाकररश्मिसहस्रम् ।
क्षेत्रमनन्तसहस्रगतेषु पश्यतु लोकतथागतसूर्यम् ॥ स्तोत्र ३६.१४ ॥
पुण्यशतानि सहस्र च कृत्वा सर्वगुणेभिरलंकृतगात्रम् ।
सौरगजेन्द्रनिभं जितबाहुं विमलरक्षितमण्डितबाहुम् ॥ स्तोत्र ३६.१५ ॥
भूमितलोपम शालिततुल्यं सूक्ष्मरजोपममागतबुद्धाः ।
सूक्ष्मरजोपम ये च भवन्ति सूक्ष्मरजोपम ये तिष्ठन्ति ॥ स्तोत्र ३६.१६ ॥
तांश्च जिनान् प्रकरोमि प्रणामं कायेन वाचा मनसा प्रसन्ना ।
पुष्पप्रदान सुगन्धप्रदानैर्वर्णशतेन शुचिश्च स्मरामि ॥ स्तोत्र ३६.१७ ॥
जिह्वशतैरपि बुद्धगुणानां कल्पसहस्रशतेन हि वक्तुम् ।
ये च सुनिर्वृतसाधुजिनानां सा च ललाट विचित्र अनेकैः ॥ स्तोत्र ३६.१८ ॥
एकजिनस्य गुणान्नहि शक्यो जिह्वसहस्रेण भाषितु किंचित् ।
काममशक्ति हि सर्वजिनानामेकगुणस्य हि विस्तरवक्तुम् ॥ स्तोत्र ३६.१९ ॥
सर्व सदेवकुलोक्तसमूहः सर्वभवाग्र भवजलपूर्णान् ।
ये जलग्रहणतु शक्यप्रमाणं नैव तु एकगुणा सुगतान्तम् ॥ स्तोत्र ३६.२० ॥
वर्णितु सुस्तुतमज्जिनसर्वं कायतु वाच प्रसन्नमनेन ।
प्रमेय संचित पुण्यफलाग्रं तेन च सत्त्व प्रभोतु जिनत्वम् ॥ स्तोत्र ३६.२१ ॥
एव तु विश्वं नरपतिबुद्धमेव करोमि नृपःप्रणिधानम् ।
यत्र च कुत्र चि मभ्यभवेत जाति अनागत कल्पमनन्ता ॥ स्तोत्र ३६.२२ ॥
ईदृशभेरी पश्यमि स्वप्ने ईदृशनादं तत्र शृणोमि ।
ईदृश जिनस्तुति कमलाकरेण जाति जरास्मर तत्र लभेयम् ॥ स्तोत्र ३६.२३ ॥
बुद्धगुणानि अनन्तमतुल्यं येऽपि च दुर्लभ कल्पसहस्रम् ।
अनुश्रुत ये च स्वप्नगतेऽपि तेषु च देशयि दिवसगतोऽपि ॥ स्तोत्र ३६.२४ ॥
दुःखसमुद्र विमोचयि सत्त्वा पूरयि षडभिः पारमिताभिः ।
बोधिमनुत्तर पुण्य लभेयं क्षत्रभवेत्तमभासमपत्थ्या ॥ स्तोत्र ३६.२५ ॥
भेरिप्रदानविपाकफलेन सर्वजिनान च संस्तुतिहेतोः ।
संमुखपश्यमि शाक्यमुनीन्द्रं व्याकरणं ह्यहु तत्र लभेयम् ॥ स्तोत्र ३६.२६ ॥
यौ इम दारकद्वौ मम पुत्रौ कनकेन्द्र कनकप्रभाश्वरौ ।
तौ उभि दारक तत्र लभेयं बोधिमनुत्तरव्याकरणं च ॥ स्तोत्र ३६.२७ ॥
ये पि च सत्त्व अनेकमनन्ता शरणविहीना व्यसनगताश्च ।
तेषु भवेय अनागत सर्वत्राणपरायण शरणप्रदश्च ॥ स्तोत्र ३६.२८ ॥
दुःखसमुद्भव संक्षयकर्ता सर्वसुखस्य च आकरभंत ।
कल्प अनागत बोधि चरेयं यत्तहु पूर्वं कोटि गताश्च ॥ स्तोत्र ३६.२९ ॥
स्वर्णप्रभासोत्तमदेशनताय पापसमुद्रं शोषतु मह्यम् ।
कर्मसमुद्र विकीर्यतु मह्यं क्लेशसमुद्र विछिद्यतु मह्यम् ॥ स्तोत्र ३६.३० ॥
पुण्यसमुद्रं पूर्यतु मह्यं ज्ञानसमुद्र विशोध्यतु मह्यम् ।
विमलज्ञान प्रभासवरेण काम प्रभा च भविष्यतु मह्यम् ॥ स्तोत्र ३६.३१ ॥
पुण्यप्रभास विलोचनता च सर्वत्रिलोकि विशिष्ट भवेयम् ।
पुण्यवरेण समन्वित नित्यं दुःखसमुद्र उत्तारयिता च ॥ स्तोत्र ३६.३२ ॥
सर्वसुखस्य च सागरकल्पं कल्पमनागत बोधि चरेयम् ।
यत्नत पूर्वक कोटिगताया ईदृशक्षत्रविशिष्ट त्रिलोके ॥ स्तोत्र ३६.३३ ॥

श्रीसुवर्णप्रभोक्तं कमलाकरसर्वतथागतस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ३७:


लोकनाथस्तोत्रम्
कल्पादिके भवसि को हि ममागभाव सर्वस्वसार करुणामय विश्वमूर्ते ।
कार्यादिके प्रणमतीति समन्तकं त्वां श्रीलोकनाथ तव पादयुगं नमेऽहम् ॥ स्तोत्र ३७.१ ॥
आकृष्णकेन रजसा विनिवर्तमानश्चायासि सौम्य सकलः प्रतिवासरे च ।
हेमस्वरूपरथकेन समुज्ज्वलेन श्रीलोकनाथ तव पादयुगं नमेऽहम् ॥ स्तोत्र ३७.२ ॥
ब्रह्मा त्वमेव हि स विप्रकुलप्रसिद्धो विष्णुश्च वैष्णवमते वरधर्मकेतुः ।
सर्वज्ञकोऽसि विमते प्रभवोऽव्ययश्च श्रीलोकनाथ तव पादयुगं नमेऽहम् ॥ स्तोत्र ३७.३ ॥
बौद्धान्वये भवसि वज्रकसूर्यरूपो योगेश्वरो हि शुभयोगकमार्गकेषु ।
गङ्गाधरो भवभयस्य विनाशकारि श्रीलोकनाथ तव पादयुगं नमेऽहम् ॥ स्तोत्र ३७.४ ॥
कारुण्यभावहृदयः सहजः सरोचिर्विच्छिन्नकल्मषचयो गुणसागरश्च ।
चिन्तामणिस्त्वमसि लोकगुरुः कृपेश श्रीलोकनाथ तव पादयुगं नमेऽहम् ॥ स्तोत्र ३७.५ ॥
बन्धूकवर्ण बहुरूप विशालनेत्र सर्वप्रसूतिकृतनिष्कृतिकः सुदन्त ।
त्वं पद्मपाणि विमलोत्तम मित्ररूपः श्रीलोकनाथ तव पादयुगं नमेऽहम् ॥ स्तोत्र ३७.६ ॥
तव बहुलचरित्रं कः समर्थोऽस्ति वक्तुं
तदपि मुखरभावैः स्तूयसे त्वं मयात्र ।
यदपि पदमशुद्धं सर्वमेतत्क्षमस्व
स्तुतिरिति कुसुमस्रक्भक्तिमात्रार्चनं स्यात् ॥ स्तोत्र ३७.७ ॥

श्रीमदार्यावलोकितेश्वरभट्टारकस्य स्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ३८:


लोकातीतस्तवः

लोकातीत नमस्तुभ्यं विविक्तज्ञानवेदिने ।
यस्त्वं जगद्धितायैव खिन्नः करुणया चिरम् ॥ स्तोत्र ३८.१ ॥
स्कन्धमात्रविनिर्मुक्तो न सत्त्वोऽस्तीति तेन तम् ।
सत्त्वार्थं च परिखेदमगमस्त्वं महामुने ॥ स्तोत्र ३८.२ ॥
तेऽपि स्कन्धास्त्वया धीमन् धीमद्भयः संप्रकाशिताः ।
मायामरीचिगन्धर्वनगरस्वप्नसन्निभाः ॥ स्तोत्र ३८.३ ॥
हेतुतः संभवो येषां तदभावान्न सन्ति ये ।
कथं नाम न तत्स्पष्टं प्रतिबिम्बसमागताः ॥ स्तोत्र ३८.४ ॥
भूतान्यचक्षुर्ग्राह्याणि तन्मयं चाक्षुषं कथम् ।
रूपं त्वयैवं ब्रुवता रूपग्राहो निवारितः ॥ स्तोत्र ३८.५ ॥
वेदनीयं विना नास्ति वेदनाऽतो निरात्मिका ।
तच्च वेद्यं स्वभावेन नास्तीत्यभिमतं तव ॥ स्तोत्र ३८.६ ॥
संज्ञार्थयोरनन्यत्वे मुखं दह्येत वह्निना ।
अन्यत्वेऽधिगमाभावस्त्वयोक्तो भूतवादिना ॥ स्तोत्र ३८.७ ॥
कर्ता स्वतन्त्रः कर्माऽपि त्वयोक्तं व्यवहारतः ।
परस्परापेक्षिकी तु सिद्धिस्तेऽभिमताऽनयोः ॥ स्तोत्र ३८.८ ॥
न कर्ताऽस्ति न भोक्ताऽस्ति पुण्यापुण्यं प्रतीत्यजम् ।
यत्प्रतीत्य न तज्जातं प्रोक्तं वाचस्पते त्वया ॥ स्तोत्र ३८.९ ॥
अज्ञाप्यमानं न ज्ञेयं विज्ञानं तद्विना न च ।
तस्मात्स्वभावतो न स्तो ज्ञानज्ञेये त्वमूचिवान् ॥ स्तोत्र ३८.१० ॥
लक्ष्याल्लक्षणमन्यच्चेत्स्यात्तल्लक्ष्यमलक्षणम् ।
तयोरभावोऽनन्यत्वे विस्पष्टं कथितं त्वया ॥ स्तोत्र ३८.११ ॥
लक्ष्यलक्षणनिर्मुक्तं वागुदाहारवर्जितम् ।
शान्तं जगदिदं दृष्टं भवता ज्ञानचक्षुषा ॥ स्तोत्र ३८.१२ ॥
न सन्नुत्पद्यते भावो नाप्यसन् सदसन्न च ।
न स्वतो नापि परतो न द्वाभ्यां जायते कथम् ॥ स्तोत्र ३८.१३ ॥
न सतः स्थितियुक्तस्य विनाश उपपद्यते ।
नासतोऽश्वविषाणेन समस्य समता कथम् ॥ स्तोत्र ३८.१४ ॥
भावान्नार्थान्तरं नाशो नाप्यनर्थान्तरं मतम् ।
अर्थान्तरे भवेन्नित्यो नाप्यनर्थान्तरे भवेत् ॥ स्तोत्र ३८.१५ ॥
एकत्वे नहि भावस्य विनाश उपपद्यते ।
पृथक्त्वेन हि भावस्य विनाश उपपद्यते ॥ स्तोत्र ३८.१६ ॥
विनष्टात्कारणात्तावत्कार्योत्पत्तिर्न युज्यते ।
न वाऽविनष्टात्स्वप्नेन तुल्योत्पत्तिर्मता तव ॥ स्तोत्र ३८.१७ ॥
निरुद्धाद्वाऽनिरुद्धाद्वा बीजादङ्कुरसंभवः ।
मायोत्पादवदुत्पादः सर्व एव त्वयोच्यते ॥ स्तोत्र ३८.१८ ॥
अतस्त्वया जगदिदं परिकल्पसमुद्भवम् ।
परिज्ञातमसद्भूतमनुत्पन्नं न नश्यति ॥ स्तोत्र ३८.१९ ॥
नित्यस्य संसृतिर्नास्ति नैवानित्यस्य संसृतिः ।
स्वप्नवत्संसृतिः प्रोक्ता त्वया तत्त्वविदांवर ॥ स्तोत्र ३८.२० ॥
स्वयं कृतं परकृतं द्वाभ्यां कृतमहेतुकम् ।
तार्किकैरिष्यते दुःखं त्वयातूक्तं प्रतीत्यजम् ॥ स्तोत्र ३८.२१ ॥
यः प्रतीत्यसमुत्पादः शून्यता सैव ते मता ।
भावः स्वतन्त्रो नास्तीति सिंहनादस्तवातुलः ॥ स्तोत्र ३८.२२ ॥
सर्वसङ्कल्पहानाय शून्यतामृतदेशना ।
यस्य तस्यामपि ग्राहस्त्वयाऽसाववसादितः ॥ स्तोत्र ३८.२३ ॥
निरीहावशिकाः शून्या मायावत्प्रत्ययोद्भवाः ।
सर्वधर्मास्त्वया नाथ निःस्वभावाः प्रकाशिताः ॥ स्तोत्र ३८.२४ ॥
न त्वयोत्पादितं किञ्चिन्न किञ्चिच्च निरोधितम् ।
यथा पूर्वं तथा पश्चात्तथतां बुद्धवानसि ॥ स्तोत्र ३८.२५ ॥
आर्यैर्निषेवितामेतामनागम्य हि भावनाम् ।
अनिमित्तस्य विज्ञानं भवतीह कथंचन ॥ स्तोत्र ३८.२६ ॥
अनिमित्तमनागम्य मोक्षो नास्ति त्वमुक्तवान् ।
अतस्त्वया महायाने तत्साकल्येन दर्शितम् ॥ स्तोत्र ३८.२७ ॥
यदवाप्तं मया पुण्यं स्तुत्वा त्वां स्तुतिभाजनम् ।
निमित्तबन्धनापेतं भूयात्तेनाखिलं जगत् ॥ स्तोत्र ३८.२८ ॥


श्रीलोकातीतस्तवः समाप्तः ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ३९:


लोकेश्वरशतकम्

वज्रदत्ताचार्यविरचितम्

ओं नमो लोकनाथाय ।

भास्वन्माणिक्यभासो मुकुटभृति नमन्नाकनाथोत्तमाङ्गे
भक्तिप्रह्वे सरोजासनशिरसि हसन्मालतीमालिकाभः ।
मौलौ मीलन्मृगाङ्गामकृशकपिशतां शाम्भवे शातयन्त्यो
लोके लोकेशपादामलनखशशभृत्कान्तयः सन्तु शान्त्यै ॥ स्तोत्र ३९.१ ॥
निर्धूता धूर्जटीन्दोर्न खलु पटु जटापिङ्गमासङ्गशारैः
सारैरारान्मयूखैर्न च हरिमुकुटामन्दमाणिक्यभाभिः ।
कालिम्नो नापि लीना विबुधगणललत्कुन्तलालीनलीनाल्
लोकेश्वर्योऽनिवार्याश्चरणनखरुचः सन्तु वो ध्वान्तशान्त्यै ॥ स्तोत्र ३९.२ ॥
पर्याप्तोदारकोषस्फुटतरकमलाभोगसंपत्तिहेतुर्
दूरीभूतप्रियाणामपहृतविषमातङ्कशङ्का जनानाम् ।
न क्षिप्तालङ्घनैरप्युपशमिततमोदुर्ग्रहोद्भूतभीतिर्
लोकेशाङ्घ्र्योरपूर्वा नखशिशिररूचां चन्द्रिका वः पुनातु ॥ स्तोत्र ३९.३ ॥
निःशेषं क्लेशराशीन्धनदहनमहापावकोच्चैः शिखा वो
लीलालोकास्त्रिलोक्यामपहृतगहनाबद्धमोहान्धकाराः ।
वह्निस्कन्धेष्वबन्ध्या नरकभुवि सुधावारिविस्तारधाराः
संसारीं संहरन्तां नखनिवहरुचः पद्मभृत्पादजाताः ॥ स्तोत्र ३९.४ ॥
स्वच्छन्दच्छेदिवाञ्च्छावितरणचतुराचिन्त्यचिन्तामणीनाम्
उद्गाढातङ्कशङ्कोद्गमशमनमनोहारिणी हारभासाम् ।
स्पष्टाविर्भूतनानागुणनिवहधृतादर्शबिम्बच्छवीनां
छाया वः पातु लोकेश्वरचरणभुवामुन्मयूउखा नखानाम् ॥ स्तोत्र ३९.५ ॥
नाथस्योदञ्चदुच्चामितरुचिरुचिभी रोचमानोरुचूडा-
रोचिष्णोरुच्चकासच्चरणनखरुचां संचयोऽसौ चिरं वः ।
अत्युच्चीयात्तदर्चाचतुरसुरशिरश्चारुरत्नोच्चयोच्चैर्
नानानिश्चारिरोचिश्चयरचितशचीरुच्यचापोपचारः ॥ स्तोत्र ३९.६ ॥
श्रीमद्भोगोन्नतीनामभिमतविषयप्राप्तिदानादहीनां
सेवाभाजां समन्तादविचलितरुचः प्रीतिमुत्पादयन्तः ।
वैमल्यातुल्यबिम्बोपहसितशशिनः शातितध्वान्तदोषास्
तोषं माणिक्यदीपा इव ददतु नखाः पद्मपाणेः पदोर्वः ॥ स्तोत्र ३९.७ ॥
राजद्राजीवपाणेर्नखनिवहरुचां पादपद्मोद्भवानाम्
उद्भेदो भेदकोऽसौ भवतु भवभियां निर्भराणां भरं वः ।
जातस्तद्देहभूमेचविरतकरुणावारिदत्तोपकारो
योऽनल्पः कल्पवृक्षाङ्कुरनिकर इवोपात्तविज्ञानबीजः ॥ स्तोत्र ३९.८ ॥
लोकेशस्याङ्घ्रिपद्मप्रभवनखरुचो दत्तमारारिसेना-
संत्रासाः शोणतूणोन्मुखनिहितफलामोघबाणांशुशोभाः ।
शश्वत्संसारघोरावटपतितजनोत्तारणासज्जरज्जु-
प्रारोहा रोहयन्तां दुरधिगममहासंपदुच्चैः पदं वः ॥ स्तोत्र ३९.९ ॥
भास्वन्तः क्लेशकर्मश्रमविवशजगत्तापविच्छेदशूरां
दूराद्दोषोपलब्धेः पटुबुधगुरवस्तारका ये जनस्य ।
सान्द्रानन्दं ददानाः सकलशशधरश्रीभृतो निष्कलङ्कास्
ते वश्चिन्तामचिन्त्याः कमलकरनखाः पादजाता जयन्तु ॥ स्तोत्र ३९.१० ॥
भास्वत्खण्डेन्दुखण्डैरपचितिरचना किं कृता शम्भुनेयं
न्यस्ता रत्नावली वा किमु निरतिशयोत्कण्ठया बोधिलक्ष्म्या ।
देवैर्दिव्याद्भुतानामसमसुमनसां लम्बिता मालिका नु
प्रीयात्पङ्क्तिर्नखानामिति जनितमतिर्लोकनाथाङ्घ्रिजा वः ॥ स्तोत्र ३९.११ ॥
क्वायं राजीवजन्मा नमदमरशिरस्तुङ्गमाणिक्यशय्या-
शश्वत्सुप्ताङ्घ्रिरेणुः क्व च धरणितलालम्बमौलिप्रणामः ।
इत्थं संजातहासा इव रुचिनिचयैर्दन्तुरा ये दुरन्ता
ध्वान्तच्छेदाय लोकेश्वरचरणभवास्ते नखा वो भवन्तु ॥ स्तोत्र ३९.१२ ॥
शूरास्तापापहारे शिशिरतरसुधाशीकरासारकाराः
प्राकाराः क्रूरदूरप्रसरदुरुशरासारमारापकारे ।
संसाराकारकारागृहबृहदुदरोदारदुःखप्रकारं
घोरं वः संहरन्तां चरणनखरुचः श्रीकराः पद्मपाणेः ॥ स्तोत्र ३९.१३ ॥
भासो लोकेशपादप्रभवनखभुवां दूरदुर्वारमार-
व्यामुक्तव्यापिबाणावरणजवनिकाभ्रान्तिमुत्पादयन्त्यः ।
संक्लेशानीकनाशस्फुटपिशुनमहाकेतुसंघातकल्पास्
त्रैलोक्याशक्यशक्तित्रिभवजयबृहद्वैजयन्त्यो जयन्ति ॥ स्तोत्र ३९.१४ ॥
सम्यक्संबोधिचेतः शशिन इव समुद्भासिभासां समूहो
निर्दग्धक्लेशभूतिप्रचय इव बृहन्मुक्तिमार्गानिलास्तः ।
विन्यस्तादभ्रशुभ्रोपलफलक इव क्रूरमारैरभेद्यः
पायादुत्प्रेक्षितो वो नखरुचिनिकरः पादजः पद्मपाणेः ॥ स्तोत्र ३९.१५ ॥
वैलक्ष्येणेक्षणीयाः क्षणमसमतमःक्षेपदक्षाः क्षपाणां
नाथेनाक्षुण्णपक्षक्षतिनिजविपदा निष्कलङ्काक्षया ये ।
अक्षीणारातिपक्षक्षपणपटुजगद्रक्षणाक्षुण्णदीक्षा-
रक्षा रक्षन्तु लोकेश्वरचरणनखास्तेऽक्षणक्षेपतो वः ॥ स्तोत्र ३९.१६ ॥
सत्संपत्साधनस्य प्रवरकमलभृत्पाददुर्गाश्रयस्य
त्रैलोक्यश्रीजिगीषोर्नखरुचिनिवहस्यातुलोऽभ्युच्चयो वः ।
मित्रेणाप्तोदयेन स्फुटमनुवलतालम्भितात्यन्तवृद्धेः
पायात्सापायसर्वव्यसनरिपुमहायानसंसिद्धिहेतुः ॥ स्तोत्र ३९.१७ ॥
अव्रीडश्चूडयाऽसौ वहति पशुपतिः काममर्धेन्दुभूषां
शौरेः शोभाभिलाषः कथमपि कृतिनः कौस्तुभेनास्तमेति ।
दृष्टेऽस्मिन् सोऽपि मोघो मघवमणिमहामौलिरित्याप्तचित्तैर्
यत्कान्त्याचिन्ति लोकैश्चरणनखगणः पद्मपाणेः स जीयात् ॥ स्तोत्र ३९.१८ ॥
आरादुच्चैरुदञ्चत्कृतविततिरधस्तारको नारकाणाम् ।
उद्यन्नीहाररोचिः शुचिररिवदनश्यामतापातहेतुः ।
दुर्विज्ञेयानुभावो निखिलजगदतिस्पष्टदृष्टिप्रकाशः
पादाम्भोजावलम्बी नखकिरणचयः पातु वो बुद्धमौलेः ॥ स्तोत्र ३९.१९ ॥
दृष्टो हृष्टामरेशार्चनचतुरवधूमुक्तकर्पूरपांशु-
प्रोद्भासो भक्तिभारप्रवणहरजटाभूतिविभ्रान्तभूमिः ।
पूजाविक्षिप्तलक्ष्मीकरकमलगलत्केशराग्राणुरेणु-
च्छायः पायादपायान्नखकरविसरः पद्महस्ताङ्घ्रिजो वः ॥ स्तोत्र ३९.२० ॥
मेरौ निष्पीतपीतद्युतिरमरकरिस्फारसिन्दूरधूली-
शोणश्रीशान्तशूरो हरितहरिहयाहीनहारित्यहारी ।
मीलन्नीलावभासो नखरुचिविसरः पद्मभृत्पादपद्माद्
उद्यद्दुग्धाब्धिवृद्धित्रसदमरवधूवीक्षितो रक्षताद्वः ॥ स्तोत्र ३९.२१ ॥
शोभा संभाव्यतेऽस्मिन् हिमकरधवलैर्नामरैश्चामरैर्वा
भक्त्यारम्भेण रम्भे परिकिरसि मुधा किं नु कर्पूरधूलीः ।
किं ते पुष्पैः प्रकीर्णैः शचिशुचिभिरिति स्वामिना स्वर्भुवां वः
पूजायामब्जपाणेर्नखरुचिनिवहः पादजो वर्णितोऽव्यात् ॥ स्तोत्र ३९.२२ ॥
कैलासोद्भासिविन्ध्ये कवलितबलिजित्कायकालिम्नि काली-
लीलालावण्यलेपे विहतहरितिमश्वेतपूषाश्वरश्मौ ।
लोकेशाङ्घ्रेर्नखानामुरुकरनिकरे किं मयेतीव शीर्णं
शीतांशोः पातु पूजाचतुरसुरजनाकीर्णकुण्डच्छलाद्वः ॥ स्तोत्र ३९.२३ ॥
पादाः पादोद्भवानामतिविततिभृतां बुद्धमौलेर्नखानां
पारे संसारयादःपतिगमनमहासेतुबन्धायमानाः ।
उद्यद्दुर्वारदुःखानलशमनमहापुण्यसंभारवारि-
स्वच्छन्दाच्छच्छटाभा झटिति विघटनं कुर्वतां वो भवस्य ॥ स्तोत्र ३९.२४ ॥
कालीकान्तेन्दुकान्तेः परिभवविधृतिर्भूरिकैलासभूभृद्-
भासां हासावगीतिर्हतिरपि हिमवद्गौरतागौरवस्य ।
क्षीराकूपारपूरप्लुतिरपि ककुभां नाकनागीयदन्त-
च्छेदच्छायाक्षतिर्वो नखरुचिविततिः पातु लोकेश्वराङ्घ्र्योः ॥ स्तोत्र ३९.२५ ॥
यत्पूजापारिजाते वलितमलिकुलं मीलति श्रीसरोजे
सेवासक्तः स्वयंभूर्मुकुलितनलिनाद्दुःस्थितो यत्र तस्थौ ।
येनाश्यामा दिनश्रीः शमितसुरवधूक्लान्तिदोषा निशाऽभूत्
पादोऽसौ पद्मपाणेर्नखविधुविलसच्चन्द्रिकः पातु युष्मान् ॥ स्तोत्र ३९.२६ ॥
कान्तो विभ्रान्तकान्तामरयुवतिजनैरर्चितो दृष्टिपातैः
शुभ्रं विभ्राण्मृणालीनिकरमिव नखोद्योतनोद्भूतशोभः ।
कामीवानल्पकामप्रसरपरवशानेकचर्याप्रवृत्तः
पादो वः पद्मपाणेरवतु सुरपुरीचन्दनामन्दचर्चः ॥ स्तोत्र ३९.२७ ॥
आनन्दामन्दभारोल्लसदमरकरैः पारिजाते विकीर्णे
कालीयः कालकूटोत्कटपटल इव प्रोल्लसद्भृङ्गसार्थे ।
श्रेयो वः श्रीर्विधत्तामलममलनखद्योतदुग्धाब्धिमध्याद्
उद्यन्ती पद्मपाणेश्चरणसरसिजस्याच्युतप्रीतिहेतोः ॥ स्तोत्र ३९.२८ ॥
वाञ्छाविच्छित्तिखेदोच्छलदनलशिखाछेदकच्छोच्छ्र्यो वः
पद्मच्छायानुकारच्छलितमधुकराच्छादनाच्छादितश्रीः ।
स्वच्छन्दानच्छमूर्छच्छुचिनखकिरणोच्छूनगुच्छैरतुच्छो
देयात्पादोऽब्जकान्तिच्छुरितकररूचोऽच्छिन्नमिच्छामकृच्छ्रात् ॥ स्तोत्र ३९.२९ ॥
उद्भूतोद्भासिचक्रद्युतिरमलनखैरद्वितीयोदितश्रीर्
बिभ्राणो लक्षणानां गणमतुलगुणागण्यपुण्योपनीतम् ।
निःशेषद्वीपदीपप्रभवदतिमहद्वैभवो बुद्धमौलेः
पायात्पादो नमस्यद्भुवनपतिशिरश्चक्रवर्ती चिरं वः ॥ स्तोत्र ३९.३० ॥
कीर्णैराकाशगङ्गाकनककमलिनीकुड्मलैः को गुणोऽस्मिन्
किं गीतैर्गीतमेव स्फुटसरसिरूहभ्रान्तिभृङ्गावलीभिः ।
शक्यं माणिक्यदाम्नामिह रूचिरनखे शोभितुं नेत्यवादीद्
यत्पूजायां सुरेशः स जयति चरणो वारिजव्यग्रपाणेः ॥ स्तोत्र ३९.३१ ॥
यो नाथस्यैव नासीदपि खलु सुगतेः कारणं जन्मभाजां
यस्मिन् पद्माभिलाषी न मधुपनिवहः पक्षपाती जनोऽपि ।
येनोर्वी नातिगुर्वी नतिमतिगुरुणा लम्भितापि त्रिलोकी
लोकं पादः स पायात्सुगतशशधरद्योतविद्योतमौलेः ॥ स्तोत्र ३९.३२ ॥
योऽलीनां पानदानादकृत धृतमुदं संहतिं सेवकानां
यस्मिन्नालं विहीनं न खलु हरिततात्यन्तशोभोपधानम् ।
देयाद्वो लौकनाथिश्चिरममरशिरःशायिरेणूत्करोऽसौ
श्रेयः श्रीवासभूमिर्नखकिरणहसत्केशरः पादपद्मः ॥ स्तोत्र ३९.३३ ॥
देहद्रोहावहोग्राहितहतिविहितो देहिनां हेतिरीहा-
सिद्धेराहूतिराहो हृतिरतिमहतो बृंहतांहोमहिम्नः ।
क्लेशव्यूहाहितेहाहुतिविहितबृहद्द्रोहिदुःखाग्निदाह-
व्यापोहा वाहिनी स्ताद्वहुविहितहिता पद्महस्ताङघ्रिभावः ॥ स्तोत्र ३९.३४ ॥
बुद्धालंकारमौलेरविकलकमलभ्रान्तिभृद्भृङ्गमाला
वाचाला निर्विचारा रचयतु चरणोत्सर्पिणी संपदं वः ।
सत्त्वत्राणैककार्या स्थिरतरसुचिरावस्थितिस्थापनार्थं
विन्यस्ता शृङ्खलेव प्रचुरकरुणया स्थूलकालायसस्य ॥ स्तोत्र ३९.३५ ॥
राजीवान्तःपलाशावलिरुचिरमृदुर्वज्रसारो विसारो
क्रुध्यद्वैरिप्रमुक्तप्रहरणनिवहस्योद्भवद्भङ्गभूमिः ।
रक्तो रागोपशान्तेरतिशयबलवत्कारणं तारणायां
संसाराम्भोनिधेर्वः सुगतशशिभृतोऽपास्तखेदोऽस्तु पादः ॥ स्तोत्र ३९.३६ ॥
जम्भारेर्जृम्भिताम्भोरुहरुचिरचये चापलेनाप्यलीना
नालं लोलापि लोला हरकरविहितानन्दकुन्दोत्करेऽपि ।
भ्राजिष्णौ विष्णुकीर्णे परिमलिनि पुरः पारिजातेऽप्यजात-
प्रीतिर्यत्रालिमाला रमति जिनभृतः सोऽङघ्रिपद्मोऽवताद्वः ॥ स्तोत्र ३९.३७ ॥
भूयादुद्भूतभूरिद्युतिनिवहलसत्केशरोद्भासुरो वो
रक्तच्छायानुविद्धोन्मुखनखदशनोद्भासिकान्त्या करालः ।
त्रस्यद्दुर्वृत्तवैरिद्विपतरलचलल्लोचनालोकनीयो
लोकेशस्याङघ्रिसिंहः कमलभवजटारण्यशायी शिवाय ॥ स्तोत्र ३९.३८ ॥
अच्छीयानप्यनच्छो लघुरपि न लघुर्लङ्घने दिङ्मुखानां
त्रैलोक्यानन्दनोऽपि प्रबलपरपुरव्यापिसन्तापहेतुः ।
लावण्यालेपलिप्तोऽप्यतिशयमधुरो वैधुराधेर्निरोद्धा
पादोद्द्योतः क्रियाद्वो जिनरूचिविकसन्मालिकाशेखरस्य ॥ स्तोत्र ३९.३९ ॥
राजीवै राजराजो हरिरपि हरितैर्हारिभिः पारिजातैः
कुन्दैः सानन्दमिन्दुर्बहुवसुविसरैर्वासवो भासमानैः ।
प्रीतः पाशी पलाशैरिति विबुधजनः प्राज्यपूजाविशेषं
यत्रानुप्रासकाव्यायितमतत स वः पातु पादोऽब्जपाणेः ॥ स्तोत्र ३९.४० ॥
भानुर्भासां विकाशे नुतिमकृत नखेषून्मुखो नाकनाथः
शर्वः शाखाग्रपर्वण्यविचलनयनोऽप्यन्तकः प्रान्तकान्तौ ।
यस्यासामान्यशोभाविषयमतिशयं द्रष्टुमासीदनीशो
निःशेषं दिव्यलोकः स जयति चरणो बुद्धबिम्बाङ्कमौलेः ॥ स्तोत्र ३९.४१ ॥
सम्यक्संबुद्धभानुस्फुटविकटजटापुञ्जकुञ्जोरुमूर्तेः
संसाराम्भोधिमज्जद्गुरुतरजनतामेदिनीस्तम्भनस्य ।
भूयाद्भद्राय पादः कमलधरगिरेः सेवितः सिद्धसार्थैः
पर्यन्तोद्वान्तकान्तिस्रवदरुणमहाधातुमन्निर्झरो वः ॥ स्तोत्र ३९.४२ ॥
संसाराध्वप्रबन्धश्रमसकलजगत्क्लान्तिसंशान्तिहेतु-
च्छायस्येच्छाफलस्य स्फुटनखकुसुमोद्भासिशाखाभृतो वः ।
लोकेशाङघ्रिद्रुमस्य प्रणतसुरजनैर्मौलिमालालवाले
मूले संपादितोऽव्यान्मणिकलशभृतः स्वच्छधामाम्बुसेकः ॥ स्तोत्र ३९.४३ ॥
संमूलक्लेशजालप्रबलरिपुबलोन्मूलनस्थूललाभा-
ल्लब्धोल्लासो विलासी बलविजयिलसन्मौलिलीलालयो वः ।
पाद पायादतुल्यामलकमलभृतोऽलीकफुल्लाब्जलोभ-
व्यालोलानल्पलापोल्लसदलिपटलाल्लुप्तसंगीतिलोलः ॥ स्तोत्र ३९.४४ ॥
त्रैलोक्यैश्वर्यलक्ष्मीचपलकरिवधूसंयमालानदण्डः
कष्टक्लेशाहिदष्टस्खलदखिलजगत्पालने दक्षतर्क्षः ।
दुर्वारान्तःप्रवेशाकृशनरकपुरे द्वारगाढार्गलो वो
भूत्यै लोकेशपादो भवजलधिसमुल्लङ्घनैकप्लवोऽस्तु ॥ स्तोत्र ३९.४५ ॥
इति पादुकादेशना वृत्तो नृत्तप्रकारः सपदि विघटिता वाद्यविद्यानवद्या
नो गीतं नावगीतं कृतरसरचनैर्नैव भावैरभावि ।
इत्यन्तः स्मेरशाक्रे सदसि न शकिता यत्र पूजाप्सरोभिः
कर्तुं भावातुराभिः स जयति जनितातृप्तिरूपः सरोजी ॥ स्तोत्र ३९.४६ ॥
उद्दामस्थामवामक्रमविषममिलन्मारमानप्रमाथी
मध्यादुन्माथिमोहोद्गमममितमहोमौलिरायामभीमम् ।
श्रीमन्निःसीमभूमासममहिममहाकामधामातिभूमौ
सत्त्वप्रेमप्रकामप्रथितमृदुमना निर्विरामाश्रयो वः ॥ स्तोत्र ३९.४७ ॥
सारप्राकारघोरावरणनिवरणो बन्धनक्रूरदूर-
स्फारावारातिरौद्रे नरकनगरिकाकारधारिण्यरीणाम् ।
कारागारोदरे यः स्मरणशरणतां कारणाकातराणां
यातः सत्कारकारी गुरुतरकरुणः पातु लोकेश्वरो वः ॥ स्तोत्र ३९.४८ ॥
कल्पान्तोल्लासिहेलाचलदनिलचलोल्लोलकल्लोलमाला-
वाचाले नक्रजालाकुलकलिलजले वारिधावुल्ललन्तः ।
आलम्बे यस्य नीलोत्पलविमलमहाकुट्टिमालीनलीलाम्
आलीयन्ते लधीयः स जगति कमली पालनायाल मस्तु ॥ स्तोत्र ३९.४९ ॥
धूमौघोबन्धबन्धीकृतविधुरविधुब्रध्ननिर्बन्धधामा
नीरोधोद्भेदबाधाबुधविबुधवधूधीरतोद्धारधुर्यः ।
यन्नामाधीतिधाराधरविधृतिकृतामेति धूमध्वजोऽपि
प्रध्वंसं साधु धेयान्निरवधि स विधिं बुद्धधारो धृतेर्वः ॥ स्तोत्र ३९.५० ॥
क्रोधादुत्क्षिप्तकालायुधकरनिकरः क्रूरसूत्कारकारी
दानक्लिद्यत्कपोलाकुलमधुपकुलाकाण्डकालोरुकायः ।
क्रान्तो यन्नामकष्टाङ्कुशहतिकृपणः कातरेण करीन्द्रो
लोकेशः स प्रकामोपकरणकरुणः कामकृत्यं क्रियाद्वः ॥ स्तोत्र ३९.५१ ॥
सूत्कारिश्वासपोषाकृशविषवमथुप्लोषिरोषाश्रयाशा
दंशाशादर्शितास्या भृशततशिरसो नाशने दन्दशूकाः ।
यन्नामाशीविषेशद्विषि विशति विषां धीषु नश्यन्त्यनीशा
लोकेशः सोऽस्तु विश्वश्रयदतिविषमक्लेशराशेः शमाय ॥ स्तोत्र ३९.५२ ॥
गन्धोद्गारोरुगर्वग्रहणगजगणग्रासगीतोग्रवेगः
सावेगोदग्रगामी गलगहनगुहागाढगम्भीरगर्जः ।
योगैर्युग्योपयोगानगमि मृगपतिर्यद्गणोद्गीतियोगाद्
दुर्योगं वः स योगी स्थगयतु सुगतासङ्गितुङ्गोत्तमाङ्गः ॥ स्तोत्र ३९.५३ ॥
भूयोऽपायानुमेयः क्षतदयहृदयो भीविधायी विहाय
स्थेयान् शैलोपमेयः श्रयदलिगवयच्छायकायो निकायः ।
सद्योगोपायमायामय इव विलयं यातवान् यातवीर्यो
यत्पादध्यायिनेयः स सुगतनिलयो जायतां वो जयाय ॥ स्तोत्र ३९.५४ ॥
संत्रासावासभूमिं कलिविसरसरद्यादसं भास्वरासि-
प्रासप्रोल्लासिभङ्गं प्रसृतसितलसत्केतुसत्फेनहास्याम् ।
यत्सेवासाधुनावा द्विषदसमसमित्सारसेनास्रवन्तीं
सोत्साहाः संचरन्ते सुखमसुखमसौ संह्रियाद्वः सरोजी ॥ स्तोत्र ३९.५५ ॥
भूभृत्संभारभेदप्रभुकरविभवो भूरिभूभोगभीमं
बिभ्राणश्चित्रभानुं भवदतिभरभीसंभ्रमोद्भ्रान्तिभूतः ।
दम्भोलिर्भीतिभाजामभवदभिपतन्नाशुनाभावभूमिर्
भक्तेर्यस्य प्रभावात्स भवतु भवभिद्वो भृताम्भोजशोभी ॥ स्तोत्र ३९.५६ ॥
आबाधाधूतधैर्यश्च्युतिविधिसविधो दुर्विधक्रोधवेधो
बाधादुःसाधरोधोद्धुरबहुविविधव्याधिसंबाधदेहः ।
यस्य ध्यानावधानादधिकधृतिसुधाधानसंधारितासु-
र्धीमान्नाधेर्विधेयो धियमवतु स वो बोधये बुद्धमूर्धा ॥ स्तोत्र ३९.५७ ॥
आरादाहूतियातृक्षितिपतिरतुलारातिशातिप्रताप-
प्रोद्गीतिर्दण्डनीतिप्रथितपितृपतिख्यातिजिद्दण्डनीतिः ।
यत्पादाधीतिशक्तेः कुपितमतिरतिप्रीतिमायाति भूतेर्
व्याघातोद्भूतिहेतुर्जिनवृषवसतिः संह्रियाद्वः स भीतिम् ॥ स्तोत्र ३९.५८ ॥
ब्रह्मा जिह्मायितोऽभूदगुरुरपि गुरुः खण्डिताखण्डलोक्तिर्
विष्णुस्तूष्णीमधृष्टो वचनविरचने वीतगर्वोऽपि शर्वः ।
तुष्टास्तुष्टूषवोऽपि स्फुटमिति विबुधा नो बुधा यद्गुणोक्तौ
स श्रीमानब्जपाणिर्जयति जिनमनोगोचरान्तर्गुणौघः ॥ स्तोत्र ३९.५९ ॥
धात्रा चित्रं चरित्रं सुररिपुरिपुणा सत्रिनेत्रेण नेत्रे
गोत्रामित्रेण गोत्रं गतिरपि गुरुणा रात्रिपेणापि गात्रम् ।
मैत्रं मित्रेण पुत्रीयितसकलजगत्प्रेम पुत्रेण चात्रे-
र्यत्रेदं स्तोत्रपात्रं स्तुतमवतु स वोऽमात्रसत्तोऽब्जपाणिः ॥ स्तोत्र ३९.६० ॥
यस्मिन् ब्रह्मा बहुत्वं बहुबहुमतवानाननानां निजानां
स्कन्दोऽप्यानन्दगर्भं नुतिषु नतिकृतौ नागनाथोऽपि मूर्ध्नः ।
शक्रः श्लाघ्यामनैषीन्नयनदशशतां यं विलोक्य त्रिलोकी-
लोकेशो निर्विरामानतिनयनरतिस्तोत्रपात्रं स पायात् ॥ स्तोत्र ३९.६१ ॥
खेदी खे दीप्तरश्मिः किल विफलमसावध्वनीनोध्वनीनो
लोकालोकार्थमास्ते ननु कमलभृतो दीप्ततापः प्रतापः ।
धीरैर्धीरैरकारि स्तुतिरिति विहितोल्लासभासां सभासां
यस्यार्यस्यास्तु तस्माज्जगति कृतरिपुक्षिप्रसादः प्रसादः ॥ स्तोत्र ३९.६२ ॥
न्यस्ता यस्मिन्नमस्ये नतिरपि नितरामुन्नतिः पुण्यधाम्नां
निःसामान्यैकमान्येऽपचितिरुपचितिर्भूयसी भक्तिभाजाम् ।
ध्यानस्थानस्य यस्य स्मृतिरपि सहसा विस्मृतिर्भूतभीतेः
सोऽनन्ताचिन्त्यलोके विहितहितपथो लोकनाथोऽवताद्वः ॥ स्तोत्र ३९.६३ ॥
दम्भो दम्भोलिरैन्द्रः क्वचिदकृत सुरारातिशातोऽतिशातो
हारी हारीरणासौ बलवति विफलाभीषु राजीषु राजी ।
चक्रे चक्रेण नार्थं हरिरिति जनता नूनमाहेति हेति-
व्यासव्यासक्तिमुक्तान् जयति रिपुजनोल्लासरोजी सरोजी ॥ स्तोत्र ३९.६४ ॥
लोकातोतं दधानः सुखमपि जगतां तीव्रदुःखेन दुःखी
नित्यं नित्यानुरक्तोऽप्यशरणकृपणप्राणभृद्योगयुक्तः ।
त्रैलोक्यस्यैकनाथोऽप्यसमरुचिजनाराधनाबन्धुरो यः
सोऽव्यात्संबुद्धमौलिर्विहितविसदृशाचिन्त्यचर्यश्चिरं वः ॥ स्तोत्र ३९.६५ ॥
निर्विच्छेदत्रिलोकीनिहितनिरुपमस्नेहयोगानुयोगान्
निर्वाणो न प्रकम्प्यो बलवदलघुभिस्तीर्थिकोन्मत्तवातैः ।
जीयाल्लोकेशदीपः स भुवनभवनोद्भूतमोहान्धकार-
ध्वंसोऽविध्वंसधामा परहितकरणोद्योगसंवृत्तवर्त्तिः ॥ स्तोत्र ३९.६६ ॥
क्वासौ सर्वत्र मैत्री क्व विषमबहलक्लेशविद्वेषिदाहः
क्व प्रौढा मुक्तिशक्तिः क्व च दृढकरुणापाशनिष्पन्दबन्धः ।
क्वोपेक्षापक्षपातः क्वपरहितकृतिव्यग्रता तद्विचित्रं
चित्रं राजीवपाणेश्चरितमतिजगज्जायतां ज्योतिजिद्वः ॥ स्तोत्र ३९.६७ ॥
सर्वाग्रः सर्वरूपप्रथनपृथुनयः सर्वदा सर्वनाथः
सर्वेषां सर्वथा यो विनयविधिमहासर्वगुर्वर्थसिद्ध्यै ।
सर्वैः सातोतगर्वैर्गुरुमहिमगुणैः खर्वयन् सर्वगर्वान्
सर्वः सर्वप्रदो वः सफलयतु रूचीः सर्वविन्मौलिरुर्वीः ॥ स्तोत्र ३९.६८ ॥
ईशः स्वामी प्रजानां पतिरमरगुरुर्लोकपालो महेन्द्रो
भास्वान् दत्तारिदण्डः परजयबलिजिद्वित्तदो जैत्रपाशः ।
इत्यन्तर्हासगर्भं भणति परिजनेऽन्वर्थनाम्नां निजानां
पात्रे यत्रानुलज्जैर्नतममरगणैरब्जपाणिः स जीयात् ॥ स्तोत्र ३९.६९ ॥
वर्यार्याणां वरेण्यो वरपरविधुरोत्सारणा संवरो वो
दुर्वारैः सारमारैरमितकरधरो दुर्धरो वैरिवीरैः ।
वीरो वीरारिवारी प्रचुरतरवरोदारसंभारवारि-
स्फारासारोरुधाराविसरवितरणाधीरधाराधरः स्यात् ॥ स्तोत्र ३९.७० ॥
नित्योद्युक्तेऽतिशक्ते प्रभवति नलिनोद्भासि हस्ते समस्तो
नाथी संसारयादःपतिपथपथको लोक इत्याकलय्य ।
यस्मिन् विन्यस्य भारं लघुरलघुकृपो विश्वदीपं प्रपेदे
बुद्धोऽवन्ध्यप्रतिज्ञाकृतधृतिविधृतिर्निर्वृतिं सोऽवताद्वः ॥ स्तोत्र ३९.७१ ॥
उच्चैरूढो गरीयान् सुगत इव जगत्कार्यसंभारभारो
न्यस्ता हस्ते प्रशस्ता निज इव कमलालंकृतिर्भक्तिभाजाम् ।
निर्वाणं नारकाग्नेर्निचय इव चिरं प्रापितः सत्त्वसार्थः
तीव्रक्लेशप्रबन्धो जन इव शमितो येन पायात्स युष्मान् ॥ स्तोत्र ३९.७२ ॥
यो नानानन्तरूपप्रकटनपटिमख्यातमायोऽप्यमायः
संशान्ताशेषभीरप्यतिकरुणतया कातराचारकारी ।
वीतक्रोधोऽपि दुष्टाशयदमनबुधक्रोधनित्यानुबन्धः
संबुद्धोद्भासिमौलिः स जयति महतां चिन्तनीयोऽप्यचिन्त्यः ॥ स्तोत्र ३९.७३ ॥
धत्ते नैवोत्तमाङ्गं परमपितु वपुर्योऽमिताभाभिरामं
सन्नालं नारविन्दं गुरुभयविधुरा वैरिसेनापि यस्य ।
येनाबद्धा जटा नो जगदहितहतिव्यापृतेनापि कक्षा
दक्षोऽसौ रक्षताद्वः कुपितयममुखालोकनाल्लोकनाथः ॥ स्तोत्र ३९.७४ ॥
शेषाशङ्की चकम्पे भवसलिलनिधिः क्लेशसार्थैः प्रलीनं
विश्रान्तं बोधिसत्त्वैर्मुनिरपि शुशुभे श्लाघ्यनिर्वाणलीलः ।
यस्मिन्नाबद्धकक्षे प्रसरति परितोऽशेषसत्त्वार्थकार्य-
व्यायामे स प्रकामं शमयतु सुगतावासमौलिर्मलं वः ॥ स्तोत्र ३९.७५ ॥

इति भगवद्वर्णना ।

प्रत्यूहव्यूहबाधाविघटनविषमे मानसस्याप्यभूमौ
कर्मण्येकान्तशर्मच्छिदि जगदहितोच्छित्तये पद्मपाणिः ।
निघ्नः क्रीतोऽथ भीतो बलवदिव यया निर्विकारो नियुक्तः
सा नाथस्यातिगुर्वी प्रभुरवतु कृपा निष्कृपादन्तकाद्वः ॥ स्तोत्र ३९.७६ ॥
भूमिर्नैवाभिभूतेर्मृदुतरमपि यल्लोकधातूननन्तान्
अत्यन्तावीर्यवीर्यं युगपदपि भृशं भासयंस्त्रासशान्त्यै ।
खद्योतोद्योतलेशानुकृतिविलिसिताशेषतेजस्वितेजस्
तेजो लोकेश्वरं वो हरतु हृदि भवद्भूरिमोहान्धकारम् ॥ स्तोत्र ३९.७७ ॥
निःशेषाकाशधातुर्जन इव जनितापूरिताशः समन्तात्
प्रारब्धः सर्वभासामिव निरतिशयापायराशेर्विलोपः ।
सार्धं सान्द्रान्धकारैः शममगमि महानृद्धिमान्मानिमारो
येनोद्भासः स भूयात्सरसिरूहभृतो भूतये जायतां वः ॥ स्तोत्र ३९.७८ ॥
ईशोऽन्यद्योतनाशो बलभिदितरभादुःशमध्वान्तराशेः
सत्त्वद्रोहाशयानामनुपमतपनो योऽच्युतश्चित्रभानुः ।
नानानन्ताचलादिव्यवहितविषयोद्भासने शक्तिधारी
लोकेशोद्भास एकोप्यमरगणनिभो भीभिदे वः स भूयात् ॥ स्तोत्र ३९.७९ ॥
संपन्नाशेषसत्त्वप्रचुरजलचरेच्छासुखं यत्र दूरं
दुर्लङ्घये यान्त्यधस्ताद्गिरय इव जनानर्थदुस्तीर्थ्यसार्थाः ।
दुर्वारोऽसौ समन्तात्पृथुभवभुवनाभावसंरम्भजृम्भी
भीदावाग्निप्रशान्त्यै करकमलविभाम्भोनिधिर्जृम्भताद्वः ॥ स्तोत्र ३९.८० ॥
निर्वाणो नारकाग्निः किमिति यदि विनेयेषु धर्मामृतौघो-
राशिर्बद्धो जटानां यदि गतिरहितः किं समहो रिपूणाम् ।
मर्धागारे गरीयान् यदि वसति जिनो बन्धुरा किं त्रिलोकी
नाथस्येत्थं विचित्रा व्यवहृतिरहितं हन्तु वो लोकबन्धोः ॥ स्तोत्र ३९.८१ ॥
मूर्च्छत्येकापि सत्त्वाशयवशविहिताकारभेदाभिरामा
दुर्भेदाभूतकल्पा चलदचलमहारम्भदम्भोलिकोटिः ।
लौकेशी सन्मनीषाकुमुदशशिरुचिस्तीर्थिकानर्थकोटि-
ध्वान्तान्तर्धानभानुर्भवतु भवभिदे देशना शासनी वः ॥ स्तोत्र ३९.८२ ॥
दुर्वादोन्मादनादिप्रचुरमदकणादाक्षपादादिवादि-
प्रोद्यन्नानाविवादास्पदमदसदसां सापवादो विवादः ।
उत्सादः सप्रमादोन्मदजनविपदां कोविदानां प्रसादो
भावानुत्पादवादो जयति जिनवपुः पादसंपादमौलेः ॥ स्तोत्र ३९.८३ ॥
त्रस्तव्यस्तारिशस्त्रं त्रयि जगति चकास्ति स्तुतो यद्गभस्ति-
स्तोमो विस्तीर्णतोयं मरुनिलयसदां विस्तरध्वस्ततापः
स स्तादस्ताहितास्त्रो बलिवलिकुलिशः पद्महस्तस्य हस्तो -
ऽनापास्त्यैः वं समस्तत्रिभुवनविकसत्साध्वसापास्तिशस्तः ॥ स्तोत्र ३९.८४ ॥
संवर्तोद्वृत्तवातव्यतिकरविषयोत्तुङ्गशैलद्रुमाली-
निर्मूलोन्मूलनाय प्रभुररिकरिणां शातितानल्पदर्पः ।
भद्रो लोकेश्वरस्य प्रणयिमधुकराकर्षदानौघवर्षी
हस्तस्तम्बेरमो वो भवरिपुनगरीभञ्जनायालमस्तु ॥ स्तोत्र ३९.८५ ॥
सत्कोषं सन्निधानं घनरुचिजिनतावाञ्छिताच्छेदसिद्धौ
यद्यातं शातकोटिमनुकृतिमहितत्रासिसत्पत्रकोटि ।
सम्यक्संबोधिलक्ष्मीकृतवसतिगुणश्लाघयैवाविमुक्तं
मुक्तेस्तत्कारणं वः करकमलमलं लोकनाथस्य भूयात् ॥ स्तोत्र ३९.८६ ॥
शश्वद्वर्धिष्णुतृष्णाविकलगलदरीविह्वलप्रेतराशेर्
आह्लादोत्पादि सत्यं कमलमधिवसद्बोधिलक्ष्मीकमब्जम् ।
सत्पद्मं भूतिवाञ्च्छाविनिहितमनसां साधुसेवापदं यत्
तल्लोकेशस्य युष्मान् पटुरुचिपटलीराजिराजीवमव्यात् ॥ स्तोत्र ३९.८७ ॥
नानादुःखप्रतानां तनुकिरणघनोत्तापनक्लेशभानु-
म्लानं दीनाननं यज्जनमनुजनयत्यातपत्रोपमानम् ।
ग्लानिं मा गादहीनं तदखिलभुवनान्यूनभानूद्वितानं
लीनं लोकेशपाणौ नलिनममलिनं म्लानिमेनो नयेद्वः ॥ स्तोत्र ३९.८८ ॥
स्थाम्नः स्थानं महिम्नो महदुदयपदं धामधाम्नां प्रथिम्नस्
त्रासावासो रिपूणां दुरभिभवभवाद्भीभिदोद्भूतिभूमिः ।
कान्तं शोभानिशान्तं वसतिरतिजगद्वीर्यविस्तारिराशेर्
लोकेशस्यास्तु बाहुर्बहुजगदहितोच्छेदनाचण्डदण्डः ॥ स्तोत्र ३९.८९ ॥
यल्लावण्यामृतौघं क्षरदपि जनितातङ्कमेवाहितानां
तृप्तिं नैव प्रयच्छत्यथ पुनरतनुप्रीणनं लोचनानाम् ।
शोभागारं विशोभीकृतसकलजगद्भूषणं भूषणानां
तद्भुयादेकचीरं सुखमसुखनुदे भास्वदम्भोजिनो वः ॥ स्तोत्र ३९.९० ॥
म्लानं रूपाभिमानैर्जगति सफलतां लोचनैः पुण्यभाजां
यातं घातं तु तृष्णाततितरलतरैर्यत्र लावण्यसिन्धौ ।
मन्येऽसंख्यैः शशाङ्कप्रभृतिभिरतुलं कान्तिमद्भिः कृतं स्याद्
एकं यद्यास्यमस्याप्यतिजयि जयतां तन्मुखं पद्मपाणेः ॥ स्तोत्र ३९.९१ ॥
यस्मिन् विद्वेषभाजामविरतविलसत्कान्तितोयौघमेघैः
संवृत्तं दाहदायि स्फुटतरमसकृद्दुर्दिनं देहिनां तु ।
धौता ध्वस्तानुबन्धा बहुलमलमषीपङ्कलेपप्रबन्धाः
तद्बुद्धागारमूर्द्धामुखमतिसुखदं स्ताद्विचित्रक्रियं वम् ॥ स्तोत्र ३९.९२ ॥
इष्टाब्जाक्लिष्टपाणेः स्फुटविकटकुटीकुट्टिमान्तोपविष्ट-
स्पष्टश्लिष्टामिताभद्युतिपटुपटलापाटलाभापटिम्नः ।
शोभाविष्टैरदृष्टोपरिघनघटनस्योत्कटाटोपबन्धः
कूटस्याव्याज्जटानां कटुरकटसुहृत्संकटात्कङ्कटो वः ॥ स्तोत्र ३९.९३ ॥
अत्यन्ताह्लादहेतोरविरतविस्तृतस्यामिताभप्रभाम्भः
संभारस्यैव सेकान्निरतिशयमृजासुन्दरो लब्धवृद्धिः ।
उद्दामामोदिदिव्याद्भुतकुसुमचयैरर्चितश्चिन्तितार्थ-
प्राप्तेः संपत्तये स्तान्नलिनधरजटाकल्पवल्लीचयो वः ॥ स्तोत्र ३९.९४ ॥
यासां बद्धो विमुक्तिं गमयति नियतामुज्झितान्याधिवासो
निःसामान्यां विभूषां जनयति वपुषा यासु नाथोऽमिताभः ।
सर्वामोदच्छिदो या निरुपमवहलामोदलिप्ताखिलाशा
लौकेश्योऽवश्यलभ्यां मृतिमतिविकटास्ता जटा वो हरन्तु ॥ स्तोत्र ३९.९५ ॥
संघातो नो जटानामखिलजनमनोबन्धने पाशराशिर्
लावण्यं नापि दुःखानलविकलजगज्जीवनीयोऽमृतौघः ।
नाम्भोजं दुष्टदम्यान्तकतुरगकशाक्लेशदोषातिमोषः
प्रत्याशा पोषसिद्धिं दिशतु जिनशशिश्लेषिकेशः श्रियो वः ॥ स्तोत्र ३९.९६ ॥
उद्दामापिङ्गतेजःप्रसरविरचिताशेषदिग्दाहमोह-
त्रस्तात्राणात्रिलोकीकवलनरभसोल्लासिकालाग्निकल्पम् ।
दष्टौष्ठं दुष्टदृष्टिज्वलितमनुहयग्रीवमाबद्धलक्ष्म्या
जाता लोकेश्वरी वः क्षणमतुलकृपाकातरा दृष्टिरव्यात् ॥ स्तोत्र ३९.९७ ॥
लोपं लोकः प्रयाति स्फुटमखिलमहाभूभृतामद्य तूर्णं
चूर्णीभावो धराणामपि जलनिधयः शोषमायान्त्यनन्ताः ।
इत्थं यस्यान्तकोपभ्रुकुटिभरभवद्भङ्गभीमाल्ललाटा-
न्निर्यान्तीं वीक्ष्य देवीमतुलभुजबलैस्त्रस्तमब्जी स जीयात् ॥ स्तोत्र ३९.९८ ॥
स्तुत्यैः स्तुत्या गुरूणामपि जगति गुरुर्वन्दिता वन्दनीयैर्
मूर्तेवानल्पकल्पार्जितसकलजगत्त्राणनिर्व्याजशक्तिः ।
लोकस्यार्तिच्छिदा यैः स्वयमतुलकृपैवाब्जिनो निर्गता स्तात्
तारा संसारकारोदरगुरुविलसत्कारणाहारिणी वः ॥ स्तोत्र ३९.९९ ॥
गीर्वाणग्रामगीतो गुरुगणनगुणो गीष्पतेरग्रगाभिर्
ग्राह्योनुद्गाढवर्गस्फुटगतिगहनो हंसगाम्युग्रगाभिः ।
गम्भीरोद्गारिणीभिर्निगदितगरिमागेयपूगाल्पभागः
सम्यग्गम्यः समग्रोऽवतु सुगतगिरामब्जिनो वो गुणौघः ॥ स्तोत्र ३९.१०० ॥
कविरपि जन्मनि जन्मनि भक्तश्चरणेऽवलोकितेश्वरस्य ।
प्रकृतिशरणगोत्तरधीः परहितगुरुकार्यकार्यः स्याम् ॥ स्तोत्र ३९.१०१ ॥

महाक्षपटलिकश्रीवज्रदत्तकविविरचितं श्रीलोकेश्वरशतकं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ४०:


लोकेश्वरस्तोत्रम्

नानाकृतिं सुकृतिनं जगतः शरण्यं लोकेशकेशवहरात्मधरैरवश्यम् ।
संसारसागरतरं कमलायताक्षं श्रीलोकनाथविबुधं शुभदं भजामि ॥ स्तोत्र ४०.१ ॥
रक्षाकरं सकलभीतिवतां जनानां वामाननं कनककुण्डलचारुकर्णम् ।
ग्रैवेयकादिमणिकाभरणेन शोभं श्रीलोकनाथविबुधं शुभदं भजामि ॥ स्तोत्र ४०.२ ॥
भक्त्या नतस्य मनुजस्य विपद्विरामं स्वर्गापवर्गफलदं वरदं दयालुम् ।
देवाधिदेवममरं जिनसंघवन्तं श्रीलोकनाथविबुधं शुभदं भजामि ॥ स्तोत्र ४०.३ ॥
सन्तप्तरूपतिलकं तिलकं सुराणां रत्नाकरं कनककुन्तकशोभहस्तम् ।
भ्राजिष्णुमाभरणधारणदिक्प्रदं तं श्रीलोकनाथविबुधं शुभदं भजामि ॥ स्तोत्र ४०.४ ॥
दुर्गन्धदुर्गतिहरं दुरितापहारं दुर्भिक्षनाशकरणं करुणाकरं तम् ।
विद्याप्रदं गुणनिधिं शुभशुद्धदेहं श्रीलोकनाथविबुधं शुभदं भजामि ॥ स्तोत्र ४०.५ ॥
इत्थं वरं सकलभूतगणाधिनाथं त्रैलोक्यनाथममरैरपि वन्द्यमानम् ।
एवं क्वचिद्रथवरे सुखसंप्रविष्टं श्रीलोकनाथविबुधं शुभदं भजामि ॥ स्तोत्र ४०.६ ॥
यक्षादिकिन्नरनरैर्मुनिभिश्च नागैर्विद्याधरैः सुरगणैर्दनुजैः पिशाचैः ।
सर्वोपकारनमितं पुटिता ग्रहस्तैः श्रीलोकनाथविबुधं शुभदं भजामि ॥ स्तोत्र ४०.७ ॥
गन्धादिचन्दनयुतं मृगनाभिभिश्च कर्पूरकुङ्कुमवरैर्हरिचन्दनैश्च ।
तस्यानुलेपनकृतेन सुशोभिताङ्गं श्रीलोकनाथविबुधं शुभदं भजामि ॥ स्तोत्र ४०.८ ॥
रोगादिनाशनकरं भजतां सुनाम शोकादिदुःखहरणं सुखचिन्तनीयम् ।
पीयूषतुल्यवचनं मृदुजातगात्रं श्रीलोकनाथविबुधं शुभदं भजामि ॥ स्तोत्र ४०.९ ॥
आजानुलम्बितकरं गजराजमध्यं सौन्दर्यकुण्डशिखरं स्फटिकाभदन्तम् ।
अत्यन्तसुन्दरतनुं शुभलक्षणाङ्गं श्रीलोकनाथविबुधं शुभदं भजामि ॥ स्तोत्र ४०.१० ॥
ये लोकनाथस्य सदा सुरभ्यं स्तोत्रं पठिष्यन्ति जना सभावाः ।
श्रीलोकनाथोऽपि तदीप्सितार्थं स्वहस्तग्रस्तस्त्वरितं ददाति ॥ स्तोत्र ४०.११ ॥

श्रीलोकेश्वरस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ४१:


मध्यमकशास्त्रस्तुतिः

आचार्य-चन्द्रकीर्तिकृता

यद्बुद्धैरिह शासनं नवविधं सूत्रादि संकीर्तितं
लोकानां चरितानुरोधनिपुणं सत्यद्वयापाश्रयम् ।
तस्मिन् रागनिराकृतौ नहि कथा द्वेषक्षये जायते
द्वेषस्यापि निराकृतौ नहि कथा रागक्षये जायते ॥ स्तोत्र ४१.१ ॥
मानादेरपि यत्क्षयाय वचनं नान्यं मलं हन्ति तत्
तस्माद्वयापितरं न तत्र च पुनस्तास्ता महार्थाः कथाः ।
मा मोहस्य परिक्षयाय तु कथा क्लेशानशेषानसौ
हन्यान्मोहसमाश्रिता हि सकलाः क्लेशा जिनैर्भाषिताः ॥ स्तोत्र ४१.२ ॥
मोहस्यास्य परिक्षयाय च यतो दृष्टाः प्रतीत्यादय-
स्तत्त्वं तत्प्रतिपच्च सैव सुगतैः संकीर्तिता मध्यमा ।
कायो धर्ममयो मुनेः स च यतः सा शून्यतेत्युच्यते
बुद्धानां हृदयं स चापि महती विद्येति संकीर्त्यते ॥ स्तोत्र ४१.३ ॥
यस्मात्सर्वगुणाकरोऽयमुदितो बुद्धैरतस्तत्कथा
शास्त्रे मध्यमकेऽथ विस्तरतरा मुख्यात्मना वर्णिता ।
कारुण्यद्रुतचेतसा प्रवचनं बुद्ध्वा यथावस्थितं
बुद्धानां तनयेन तेन सुधिया नागार्जुनेनादरात् ॥ स्तोत्र ४१.४ ॥
गम्भीरं जिनशासनं न हि जनो यो वेत्ति तत्संविदे
मौनीन्द्राद्वचसः पृथङ्निगदितुं वाञ्छन्ति तत्त्वं च ये ।
अन्ये येऽपि कुबुद्धयः प्रवचनं व्याचक्षते चान्यथा
तेषां चापि निराकृतौ कृतमिदं शास्त्रं हतान्तर्द्वयम् ॥ स्तोत्र ४१.५ ॥
स्पष्टं राहुलभद्रपादसहितो नागार्जुनो तन्मतं
देवेनाप्यनुगम्यमानवचनः कालं चिरं दिष्टवान् ।
तच्छास्त्रप्रविवेकनिश्चितधियस्तीर्थ्यान् विजित्याखिलां-
स्तच्छिष्या अपि शासनं मुनिवरस्यादिष्टवन्तश्चिरम् ॥ स्तोत्र ४१.६ ॥
आयाताय शिरोऽर्थिंने करुणया प्रोत्कृत्य दत्त्वा शिरः
संयाते तु सुखावतीं जिनसुते नागार्जुने तत्कृताः ।
ग्रन्थाः शिष्यगणाश्च तेऽपि बहुना कालेन नाशं गताः
तत्त्वार्केऽस्तमितेऽधुना न हि मतं स्पष्टं तदस्ति क्वचित् ॥ स्तोत्र ४१.७ ॥
उत्प्रेक्षा रचितार्थमात्रनिपुणे दुरंगते सत्पथाद्
उन्मत्तेऽथ निपीय तर्कमदिरां लोकेऽधुना भूयसा ।
सर्वज्ञोदिततत्त्वबोधरहिते बौद्धे मते व्याकुले
धन्योऽसौ क्षणमप्यपास्य विमतिं यः शून्यतां गाहते ॥ स्तोत्र ४१.८ ॥
भीत्या वस्तुनिबन्धनोपरचितैर्यः शास्त्रपाशैर्वृत-
श्चित्त्वोत्प्लुत्य च याति वस्तुपरिखां चैको मृगोऽसौ महान् ।
तं प्रत्यद्य न चिन्तया मम गुणश्चैकस्तु यो नाधुना
तं प्रत्येव तदन्यशास्त्रमथनी वृत्तिः कृतेयं मया ॥ स्तोत्र ४१.९ ॥
दृष्ट्वा सूत्रसमुच्चयं परिकथां रत्नावलीं संस्तुती-
रभ्यस्यातिचिरं च शास्त्रगदितास्ताः कारिका यत्नतः ।
युक्त्याख्यामथ षष्टिकां सविडलां तां शून्यतासप्ततिं
या चासावथ विग्रहस्य रचिता व्यावर्तिनी तामपि ॥ स्तोत्र ४१.१० ॥
दृष्ट्वा तच्छतकादिकं बहुविधं सूत्रं गभीरं तथा
वृत्तिं चाप्यथ बुद्धपालितकृतां सूक्ष्मां च यद्भाविना ।
पारम्पर्यसमागतं प्रविचयाच्चासादितं यन्मया
पिण्डीकृत्य तदेतदुन्नतधियां तुष्टौ समावेदितम् ॥ स्तोत्र ४१.११ ॥
चिन्तामण्डल एष तर्कमथनः साक्षादिहावस्थितान्
अर्थान् सम्यगनाकुलान् पटुधियां वागांशुभिर्भासयन् ।
वृत्तिं स्पष्टतरामिमां च विदधच्चन्द्रोऽधुना कीर्तिमान्
लोकानामुदितो निहन्ति विमतीः सान्द्रान्धकारैः सह ॥ स्तोत्र ४१.१२ ॥
कृत्वा वृत्तिमिमामनाकुलपदां सत्प्रक्रियामादरात्
श्राद्धानां सुधियां न निश्चयविधौ युक्त्यागमापाश्रयाम् ।
यत्पुण्यं मम शून्यतेव विपुलं तेनैव लोकोऽखिल-
स्त्यक्त्वा दृष्टिगणं प्रयातु पदवीं सर्वप्रपञ्चच्छिदाम् ॥ स्तोत्र ४१.१३ ॥
शास्तारं प्रणिपत्य गौतममहं तद्धर्मतावस्थितान्
सम्बुद्धान् सकलं जिनात्मजगणं धर्मं च तैर्भाषितम् ।
चक्षुर्भूतमनन्तबुद्धवचनस्यालोचने देहिनाम्
योऽमुं मध्यमकं चकार कृपया नागार्जुनस्तं नमे ॥ स्तोत्र ४१.१४ ॥

श्री चन्द्रकीर्तिकृता मध्यमकशास्त्रस्तुतिः समाप्ता ॥
___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ४२:


महाबोधिभट्टारकस्तोत्रम्

ओं नमः शाक्यसिंहाय

सिद्धं प्रसिद्धं विजितामरं च शान्तं विरागं सुविशुद्धशीलम् ।
विश्वेश्वरं सर्वगुणाकरं वै श्रीशाक्यसिंहं प्रणमामि नित्यम् ॥ स्तोत्र ४२.१ ॥
छत्राभशीर्षं वरनीलकेशं चोर्णासुशोभं हि महाललाटम् ।
नीलोत्पलाभं नयनं विशालं श्रीशाक्यसिंहं प्रणमामि नित्यम् ॥ स्तोत्र ४२.२ ॥
उत्तुङ्गनासं भरपीनगण्डं बिम्बौष्ठकल्पं मृगराजवक्षसम् ।
उत्तप्तहेमाभसुवर्णवर्णं श्रीशाक्यसिंहं प्रणमामि नित्यम् ॥ स्तोत्र ४२.३ ॥
पायोधकोषं शुभकर्णशोभं गण्डस्त्रिरेखावरचैलभूषम् ।
प्राजानुबाहुं द्विपनासकल्पं श्रीशाक्यसिंहं प्रणमामि नित्यम् ॥ स्तोत्र ४२.४ ॥
विचित्रपुष्पैर्नरयाक्षमानं श्रीवत्सभद्रद्विगणोपयुक्तम् ।
अशीतिसुव्यञ्जनगात्रशोभं श्रीशाक्यसिंहं प्रणमामि नित्यम् ॥ स्तोत्र ४२.५ ॥
शास्तारमग्र्यं नरवीरवीरं मायासुतं कारुणिकं जिनेन्द्रम् ।
शौद्धोदनिं लोकविदं मुनीन्द्रं श्रीशाक्यसिंहं प्रणमामि नित्यम् ॥ स्तोत्र ४२.६ ॥
चक्राङ्कपाणिं नवपल्लवाभं मत्तेभलीलागमनं विराजम् ।
देवासुरैर्वन्दितपादयुग्मं श्रीशाक्यसिंहं प्रणमामि नित्यम् ॥ स्तोत्र ४२.७ ॥
त्रैदुःखदुःखाद्भयवेदिलोकान् त्राणं च नीतुं वरबोधिमात्रैः ।
जिह्वा च मत्तेहि सुचक्षु सर्वं श्रीशाक्यसिंहं प्रणमामि नित्यम् ॥ स्तोत्र ४२.८ ॥

महाबोधिभट्टारकस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ४३:


महाबोधिवन्दनाष्टकम्

ओं नमो बुद्धाय
सौवर्णवर्णं कलविङ्कघोषं ब्रह्मस्वरं कारुणिकं सुसेव्यम् ।
नरोत्तमं शीलविशुद्धदेहं श्रीमन्महाबोधिमहं नमामि ॥ स्तोत्र ४३.१ ॥
शाक्येन्द्रवंशोद्भवदिव्यदेहं तृष्णाच्छिदं मारभिदं जिनेशम् ।
ज्ञानास्पदं क्लेशभिदं दिनेशं श्रीमन्महाबोधिमहं नमामि ॥ स्तोत्र ४३.२ ॥
समन्तभद्रं वरलक्षणाङ्गं सत्त्वार्थसिद्धिं सुकृतैः प्रणम्यम् ।
श्रेयस्करं सत्त्वहितैकचित्तं श्रीमन्महाबोधिमहं नमामि ॥ स्तोत्र ४३.३ ॥
धर्मोदकं यः कृपयोत्ससर्ज रागाग्निसन्दीपितपुद्गलानाम् ।
सुखाय संबोधिपयोमुचं तं श्रीमन्महाबोधिमहं नमामि ॥ स्तोत्र ४३.४ ॥
भवाब्धिनिस्तारणसेतुभूतं तथागतं तत्त्वविदं नृसिंहम् ।
त्रैलोक्यनाथं वरबोधिरत्नं श्रीमन्महाबोधिमहं नमामि ॥ स्तोत्र ४३.५ ॥
पदार्थसम्पादनसुव्रतस्थं मायासुतं मारभिदं जितारिम् ।
शास्तारमग्र्यं वरबोधिसत्त्वं श्रीमन्महाबोधिमहं नमामि ॥ स्तोत्र ४३.६ ॥
लोकेशनाथं हरिनाथनाथं भूतेशनाथं सुरनाथनाथम् ।
कृतान्तनाथं नरनाथनाथं श्रीमन्महाबोधिमहं नमामि ॥ स्तोत्र ४३.७ ॥
स बुद्धरूपः स हि धर्मरूपः स एव संघोऽपि विनेयकानाम् ।
अभूच्छरण्यः शरणागतानां श्रीमन्महाबोधिमहं नमामि ॥ स्तोत्र ४३.८ ॥

श्रीमन्महाबोधिवन्दनाष्टकं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ४४:


महाचक्रवर्तिनामाष्टोत्तरशतस्तोत्रम्

वज्रसत्त्व महावज्र वज्रनाथ सुसाधक ।
वज्राभिषेक वज्राभ वज्रकेतु(तो) नमोऽस्तु ते ॥ स्तोत्र ४४.१ ॥
हासवज्र महाधर्म वज्रकोश महावर ।
सर्वमण्डलराजाग्र्य निष्प्रपञ्च नमोऽस्तु ते ॥ स्तोत्र ४४.२ ॥
वज्रकर्म महारक्ष चण्डयक्ष महाग्रह ।
वज्रमुष्टि महामुद्र सर्वमुद्र नमोऽस्तु ते ॥ स्तोत्र ४४.३ ॥
बोधिचित्त महाबोधे बुद्ध सर्वतथागत ।
वज्रयान महाज्ञान महायान नमोऽस्तु ते ॥ स्तोत्र ४४.४ ॥
सर्वार्थ सर्वतत्त्वार्थ महासत्त्वार्थ सर्ववित् ।
सर्वज्ञ सर्वकृत्सर्व सर्वदर्शि नमोऽस्तु ते ॥ स्तोत्र ४४.५ ॥
वज्रात्मक सुवज्राग्र्य वज्रवीर्य सुवज्रधृक् ।
महासमय तत्त्वार्थ महासत्य नमोऽस्तु ते ॥ स्तोत्र ४४.६ ॥
वज्राङ्कुश महाकाम सुरते सुमहाप्रभ ।
वज्रप्रभ प्रभोद्योत बुद्धप्रभ नमोऽस्तु ते ॥ स्तोत्र ४४.७ ॥
वज्रराजाग्र्य वज्राग्र्य विद्याग्र्याग्र्य नरोत्तम ।
वज्रोत्तम महाग्र्याग्र्य विद्योत्तम नमोऽस्तु ते ॥ स्तोत्र ४४.८ ॥
वज्रधातो महागुह्य वज्रगुह्य सुगुह्यधृक् ।
वज्रसूक्ष्म महाध्यान वज्रकार्य नमोऽस्तु ते ॥ स्तोत्र ४४.९ ॥
बुद्धाग्र्य बुद्धवज्राग्र्य बुद्धबोधे महाबुध ।
बुद्धज्ञान महाबुद्ध बुद्धबुद्ध नमोऽस्तु ते ॥ स्तोत्र ४४.१० ॥
बुद्धपूजा-महापूजा-सत्त्वपूजासुपूजक ।
महोपाय महासिद्धे वज्रसिद्धि नमोऽस्तु ते ॥ स्तोत्र ४४.११ ॥
तथागत महाकाय तथागतसरस्वते ।
तथागतमहाचित्त वज्रचित्त नमोऽस्तु ते ॥ स्तोत्र ४४.१२ ॥
बुद्धाधिप जिनाज्ञाकृद्बुद्धमित्र जिनाग्रज ।
महावैरोचन विभो शान्तरौद्र नमोऽस्तु ते ॥ स्तोत्र ४४.१३ ॥
तथागतमहातत्त्व भूतकोटे महानय ।
सर्वपारमिताज्ञान परमार्थ नमोऽस्तु ते ॥ स्तोत्र ४४.१४ ॥
समन्तभद्र चर्याग्र्य मार मारप्रमदर्क ।
सर्वाग्र्य समताज्ञान सर्वत्रग नमोऽस्तु ते ॥ स्तोत्र ४४.१५ ॥
बुद्धहुंकर हुंकार वज्रहुंकर दामक ।
विश्ववज्राड्ग वज्रोग्र वज्रपाणे नमोऽस्तु ते ॥ स्तोत्र ४४.१६ ॥
वन्दयः पूज्यश्च मान्यश्च सत्कर्तव्यस्तथागतैः ।
यस्माद्वज्रदृढं चित्तं वज्रसत्त्वस्त्वमुच्यसे ॥ स्तोत्र ४४.१७ ॥
त्वदधीना हि संबोधिः पिता त्वं सर्वदर्शिनाम् ।
संभूताः संभविष्यन्ति त्वामासाद्य तथागताः ॥ स्तोत्र ४४.१८ ॥
अनेन स्तोत्रराजेन यः स्तुयाद्बै सुभक्तितः ।
यो गायंस्तु स्तुयात्सोऽपि भवेद्वज्रधरोपमः ॥ स्तोत्र ४४.१९ ॥
अध्येषयामस्त्वां नाथ सर्वबुद्धवशंकरम् ।
सर्वसत्त्वार्थकार्यार्थमुत्पादय स्वकं कुलम् ॥ स्तोत्र ४४.२० ॥

महाचक्रवर्तिनामाष्टोत्तरशताध्येषणास्तोत्रं सम्पूर्णम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ४५:


महाकालस्तोत्रम्

नमस्यामि महाकालं सर्वसम्पत्तिदायकम् ।
खर्वं लम्बोदरं नीलमष्टनागविभूषितम् ॥ स्तोत्र ४५.१ ॥
द्विभुजैकमुखं वीरं कपालकृतशेखरम् ।
व्याघ्रचर्मकटीवेष्टं शतार्धमुण्डमालिनम् ॥ स्तोत्र ४५.२ ॥
भावाभावपरिच्छिन्नं जगत्संबोधकारकम् ।
सर्वभावात्मकं नाथं जगन्नाथ नमोऽस्तु ते ॥ स्तोत्र ४५.३ ॥
कृष्णवर्णं महातेजं सिद्धसाधकरक्षकम् ।
कर्तिकपालिनं नाथं महाकाल नमोऽस्तु ते ॥ स्तोत्र ४५.४ ॥
व्याघ्रचर्माम्बरधरं महाक्रोधस्वरूपिणम् ।
द्वादशादित्यसंकाशं महाकाल नमोऽस्तु ते ॥ स्तोत्र ४५.५ ॥
महादंष्ट्राकरालास्यं ललज्जिह्वं सभैरवम् ।
महारक्ताभनयनं महाकाल नमोऽस्तु ते ॥ स्तोत्र ४५.६ ॥
विभ्रन्नरशिरोमालां नागराजविभूषितम् ।
श्मश्रुतुन्दिलकं वन्द्यं महाकाल नमोऽस्तु ते ॥ स्तोत्र ४५.७ ॥
सभ्रूभङ्गं त्रिनेत्रं चैवोर्ध्वपिङ्गोर्ध्वकेसरम् ।
युगान्तानलपुञ्जाभं महाकाल नमोऽस्तु ते ॥ स्तोत्र ४५.८ ॥
त्रासकं सर्वदैत्याना(मस्थ्य)सृङ्मांसभक्षकम् ।
रक्षितारं भक्तिमतां महाकाल नमोऽस्तु ते ॥ स्तोत्र ४५.९ ॥
सिद्धिसाधनमन्त्रस्य विहेठीज्यनराशनम् ।
युग्मस्याश्वासदातारं महाकाल नमोऽस्तु ते ॥ स्तोत्र ४५.१० ॥
संसारजलधेः पारं नौका यानैकगामिनी ।
नौकायाने स्वतेजास्त्वं महाकाल नमोऽस्तु ते ॥ स्तोत्र ४५.११ ॥
महाकालस्तवं चैतद्यः पठेद्भक्तिमान्नरः ।
भयार्तो मुच्यते भीतेररिचिन्ता निवर्तते ॥ स्तोत्र ४५.१२ ॥
महाकालं नमस्कृत्य यथोक्तकुलजन्मतः ।
तेन सुजन्मा भवति सर्वसिद्धिपरायणः ॥ स्तोत्र ४५.१३ ॥

श्रीमहाकालस्तोत्रं सम्पूर्णम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ४६:


महाप्रतिसरास्तोत्रम्
ओं नमः श्रीमहाप्रतिसरायै

यस्याः स्मरणमात्रेण सर्वे पापाः क्षयं गताः ।
यया युक्तो वज्रकायो नमस्तस्यै नमो नमः ॥ स्तोत्र ४६.१ ॥
यां स्मरन् राक्षसः क्रूरो माठरं कुक्षिसंस्थितम् ।
प्राक्षिपद्गोविषं नद्यां नमस्तस्यै नमो नमः ॥ स्तोत्र ४६.२ ॥
याऽरक्षत्वणिजः पुत्रं क्रूरसर्पाद्वधोद्यतात् ।
विषदाहमुमूर्षुं च नमस्तस्यै नमो नमः ॥ स्तोत्र ४६.३ ॥
ब्रह्मदत्तो महाराजो यया रक्षितमस्तकः ।
रिपुं जित्वा विराजोऽभून्नमस्तस्यै नमो नमः ॥ स्तोत्र ४६.४ ॥
भिक्षुर्दुःशीलको रोगी यया कण्ठे प्रबन्धितः ।
प्राणान्मुक्त्वा ययौ स्वर्गं नमस्तस्यै नमो नमः ॥ स्तोत्र ४६.५ ॥
समुद्रे पोतसंक्षुब्धे वणिजां प्राणरक्षकः ।
यां स्मरन् सार्थवाहोऽभून्नमस्तस्यै नमो नमः ॥ स्तोत्र ४६.६ ॥
यस्यां च प्रतिबद्धायां भार्यायां सुतमाप्तवान् ।
प्रसारितभुजो राजा नमस्तस्यै नमो नमः ॥ स्तोत्र ४६.७ ॥
दरिद्रो यां प्रति स्मृत्वा दीनारान् प्रददौ जिने ।
राजाऽभीष्टप्रदाताऽभून्नमस्तस्यै नमो नमः ॥ स्तोत्र ४६.८ ॥
यां प्रबद्ध्वाऽसुरैर्युद्धं शक्रश्चूडामणौ प्रभुः ।
लब्धवान् विजयं वज्री नमस्तस्यै नमो नमः ॥ स्तोत्र ४६.९ ॥
यस्या मन्त्रबलेनैव पूर्य पारमिताश्च षट् ।
मारा जिता जिनैर्बुद्धैर्नमस्तस्यै नमो नमः ॥ स्तोत्र ४६.१० ॥
अपधीरो वधार्होऽपि प्रक्षिप्तः सर्वसङ्कटे ।
यां स्मृत्वा परिमुक्तोऽभून्नमस्तस्यै नमो नमः ॥ स्तोत्र ४६.११ ॥
यया बन्धितकण्ठश्च मुक्तोऽभूत्पापसङ्कटात् ।
नगरे नायकोऽभूच्च नमस्तस्यै नमो नमः ॥ स्तोत्र ४६.१२ ॥
या चाऽपराजिता विद्या सर्वबुद्धैश्च धारिता ।
मुद्रिता भाषिता नित्यं पठिता परिदेशिता ॥ स्तोत्र ४६.१३ ॥
लिखिता मोदिता सत्त्वहिताय पूजिता सदा ।
स्मृता कायगता कृत्वा नमस्तस्यै नमो नमः ॥ स्तोत्र ४६.१४ ॥
यस्याः स्मरणमात्रान्न दुर्लभं भुवनत्रये ।
पाठस्वाध्यायनाद्वापि नमस्तस्यै नमो नमः ॥ स्तोत्र ४६.१५ ॥
या विद्या दुर्लभा बुद्धैर्व्याकृता सुप्तशंसिता ।
महती धारणी ख्याता सर्वपापक्षयङ्करी ॥ स्तोत्र ४६.१६ ॥
महाबला महावीर्या महातेजा महत्प्रभा ।
महागुणवती विद्या सर्वभारविदारणी ॥ स्तोत्र ४६.१७ ॥
पापसन्धिसमुद्घाती मारबन्धप्रमोचनी ।
जननी बोधिसत्त्वानां सर्वदुष्टविनाशिनी ॥ स्तोत्र ४६.१८ ॥
रक्षणी पोषणी धात्री परमन्त्रविघातिनी ।
कार्खोदविषयोगानां विध्वंसनकरी शिवा ॥ स्तोत्र ४६.१९ ॥
महाध्यानरतानां च गृह्णतां लिखतां सदा ।
पाठाध्ययनकृतां नित्यं दधतां शृण्वतां तथा ॥ स्तोत्र ४६.२० ॥
परेभ्यो देशिता चैव नित्यं मनसि भाविता ।
सा पुस्तकगतां कृत्वा पूज्यमाना नमस्कृता ॥ स्तोत्र ४६.२१ ॥
सर्वपापहरी भद्रा बोधिसंभारपूरिणी ।
नमस्तस्यै नमस्तस्यै नमस्तस्यै नमो नमः ॥ स्तोत्र ४६.२२ ॥
यस्या मन्त्रप्रभावेण सर्वभयान्युपद्रवाः ।
दुष्टाः सुरमनुष्याश्च दैत्यगन्धर्वराक्षसाः ॥ स्तोत्र ४६.२३ ॥
ग्रहाः स्कन्दा अपस्माराः पिशाचा यक्षकिन्नराः ।
डाकिन्यः शाकिनीसंघा नागा कार्खोदव्याधयः ॥ स्तोत्र ४६.२४ ॥
ज्वराश्च विविधा रोगाः परकर्मकृतास्तथा ।
विषाग्निशस्त्रमन्त्राणि विद्युतः कालवायवः ॥ स्तोत्र ४६.२५ ॥
अतिवृष्टिरनावृष्टिः सर्वशत्रुभयानि च ।
तथान्ये पापसर्गा वा विनश्यन्ति न संशयः ॥ स्तोत्र ४६.२६ ॥
सर्वकार्याणि सिद्ध्यन्ति नमस्तस्यै नमो नमः ।
यश्चैतां धारयेद्विद्यां कण्ठे बाहौ च मस्तके ॥ स्तोत्र ४६.२७ ॥
नित्यं रक्षन्ति देवास्तं दैत्या नागाश्च मानुषाः ।
गन्धर्वाः किन्नरा यक्षा भूतप्रेतपिशाचकाः ॥ स्तोत्र ४६.२८ ॥
डाकिन्यो राक्षसा दूत्यः कूष्माण्डाः कठपूतनाः ।
त्रिसन्ध्यं यः पठेन्नित्यं बुद्धा रक्षन्ति तं सदा ॥ स्तोत्र ४६.२९ ॥
प्रत्येकाः श्रावकाश्चैव बोधिसत्त्वा महर्धिकाः ।
योगिनः सिद्धमन्त्राश्च महावीर्या महर्षयः ॥ स्तोत्र ४६.३० ॥
वज्रपाणिश्च यक्षेन्द्रः शक्रश्च त्रिदशैः सह ।
चत्वारश्च महाराजा ब्रह्मविष्णुमहेश्वराः ॥ स्तोत्र ४६.३१ ॥
नन्दिकृष्णो महाकालः कार्तिकेयो गणेश्वरः ।
भैरवा मातृका दुर्गास्तथाऽन्ये मारकायिकाः ॥ स्तोत्र ४६.३२ ॥
विद्यादेव्यो महावीर्या महाबलपराक्रमाः ।
मामकी भृकुटी तारा चाङ्कुशी वज्रशृङ्खला ॥ स्तोत्र ४६.३३ ॥
महाश्वेता महाकाली वज्रदूती सुपाशिका ।
वज्रमाला महाविद्या सुवीर्याऽमृतकुण्डली ॥ स्तोत्र ४६.३४ ॥
वज्राऽपराजिता चण्डी कालकर्णी महाबला ।
तथा धन्या महाभागा पद्मकुण्डलिरेव च ॥ स्तोत्र ४६.३५ ॥
मणिचूडा पुष्पदन्ती स्वर्णकेशी च पिङ्गला ।
एकजटा महादेवी धन्या विद्युन्मालिनी ॥ स्तोत्र ४६.३६ ॥
कपालिनी च लङ्केशी ब्रह्मक्षितिकनायिका ।
हारीती पाञ्चिकाश्चैव शङ्खिनी कूटदन्तिनी ॥ स्तोत्र ४६.३७ ॥
श्रीः सरस्वती लक्ष्मीः सिद्धेश्वरी सदानुगा ।
तमेवाऽन्येऽपि रक्षन्ति यस्य विद्या करे स्थिता ॥ स्तोत्र ४६.३८ ॥
स भवेत्सर्वसत्त्वानां मोक्षार्थं च समुद्यतः ।
नमस्तस्यै नमस्तस्यै नमस्तस्यै नमो नमः ॥ स्तोत्र ४६.३९ ॥


श्रीमहाप्रतिसरास्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ४७:


महोग्रताराष्टकस्तोत्रम्

मातर्नीलसरस्वति प्रणमतां सौभाग्यसम्पत्प्रदे
प्रत्यालीढपदस्थिते शवहृदि स्मेराननाम्भोरुहे ।
फुल्लेन्दीवरलोचनत्रययुते कर्तीकपालोत्पले
खड्गं चादधती त्वमेव शरणं त्वामीश्वरीमाश्रये ॥ स्तोत्र ४७.१ ॥
वाचामीश्वरि भक्तकल्पलतिके सर्वार्थसिद्धीश्वरि
सद्यः प्राकृतगद्यपद्यरचनासर्वार्थसिद्धिप्रदे ।
नीलेन्दीवरलोचनत्रययुते कारुण्यवारांनिधे
सौभाग्यामृतवर्षणेन कृपया सिञ्च त्वमस्मादृशम् ॥ स्तोत्र ४७.२ ॥
खर्वे गर्वसमहपूरिततनो सर्पादिभूषोज्ज्वले
व्याघ्रत्वक्परिवीतसुन्दरकटिव्याधूतघण्टाङ्किते ।
सद्यःकृत्तगलद्रजःपरिलसन्मुण्डद्वयीमूर्धज-
ग्रन्थिश्रेणिनृमुण्डदामललिते भीमे भयं नाशय ॥ स्तोत्र ४७.३ ॥
मायानङ्गविकाररूपललनाबिन्द्वर्धचन्द्रात्मिके
हुंफट्कारमयि त्वमेव शरणं मन्त्रात्मिके मादृशः ।
मूर्तिस्ते जननि त्रिधामघटिता स्थूलातिसूक्ष्मा परा
वेदनां नहि गोचरा कथमपि प्राप्तां नु तामाश्रये ॥ स्तोत्र ४७.४ ॥
त्वत्पादाम्बुजसेवया सुकृतिनो गच्छन्ति सायुज्यतां
तस्य श्रीपरमेश्वरी त्रिनयनब्रह्मादिसौम्यात्मनः ।
संसाराम्बुधिमज्जने पटुतनून् देवेन्द्रमुख्यान् सुरान्
मातस्त्वत्पदसेवने हि विमुखान् को मन्दधीः सेवते ॥ स्तोत्र ४७.५ ॥
मातस्त्वत्पदपङ्कजद्वयरजोमुद्राङ्ककोटीरिण-
स्ते देवासुरसंगरे विजयिनो निःशङ्कमङ्के गताः ।
देवोऽहं भुवने न मे सम इति स्पर्द्धां वहन्तः परे
तत्तुल्या नियतं तथा चिरममी नाशं व्रजन्ति स्वयम् ॥ स्तोत्र ४७.६ ॥
त्वन्नामस्मरणात्पलायनपरा द्रष्टुं च शक्ता न ते
भूतप्रेतपिशाचराक्षसगणा यक्षाश्च नागाधिपाः ।
दैत्या दानवपुङ्गवाश्च खचरा व्याघ्रादिका जन्तवो
डाकिन्यः कुपितान्तकाश्च मनुजा मातः क्षणं भूतले ॥ स्तोत्र ४७.७ ॥
लक्ष्मीः सिद्धगणाश्च पादुकमुखाः सिद्धास्तथा वारिणां
स्तम्भश्चापि रणाङ्गणे गजघटास्तम्भस्तथा मोहनम् ।
मातस्त्वत्पदसेवया खलु नृणां सिद्ध्यन्ति ते ते गुणाः
कान्तिः कान्ततरा भवेच्च महती मूढोऽपि वाचस्पतिः ॥ स्तोत्र ४७.८ ॥
ताराष्टकमिदं रम्यं भक्तिमान् यः पठेन्नरः ।
प्रातर्मध्याह्नकाले च सायाह्ने नियतः शुचिः ॥ स्तोत्र ४७.९ ॥
लभते कवितां दिव्यां सर्वशास्त्रार्थविद्भवेत् ।
लक्ष्मीमनश्वरां प्राप्य भुक्त्वा भोगान् यथेप्सितान् ॥ स्तोत्र ४७.१० ॥
कीर्ति कान्तिं च नैरुज्यं सर्वेषां प्रियतां व्रजेत् ।
विख्यातिं चैव लोकेषु प्राप्यान्ते मोक्षमाप्नुयात् ॥ स्तोत्र ४७.११ ॥

श्रीमहोग्रताराष्टकस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ४८:


महोग्रतारास्तुतिः

ओं नमः श्री उग्रतारायै

प्रकटविकटदंष्ट्रा घोररुद्राट्टहासा
नरशिरकृतमाला मेघगम्भीररावा ।
त्रिभुवनजनधात्री खड्गविन्यस्तहस्ता
करकरतिकपाला पातु व उग्रतारा ॥
घोररूपे महारावे सर्वशत्रुक्षयङ्करि ।
भक्तेभ्यो वरदे देवि त्राहि मां शरणागतम् ॥ स्तोत्र ४८.१ ॥
सुरासुरार्चिते देवि सिद्धगन्धर्वसेविते ।
जाड्यपापहरे देवि त्राहि मां शरणागतम् ॥ स्तोत्र ४८.२ ॥
सर्वमण्डल(मध्यस्थे) सर्वसत्त्वहितेऽनघे ।
सिद्धानां पूजिते देवि त्राहि मां शरणागतम् ॥ स्तोत्र ४८.३ ॥
घोररूपस्थिते देवि सर्वप्राणहरे स्तुते ।
उग्रतारे नमो नित्यं त्राहि मां शरणागतम् ॥ स्तोत्र ४८.४ ॥
जटाजूटसमायुक्ते ललज्जिह्वोर्ध्वकारिणि ।
द्रुतबुद्धिप्रदे देवि त्राहि मां शरणागतम् ॥ स्तोत्र ४८.५ ॥
सोमरूपे कोट्टरूपे चन्द्ररूपे नमोऽस्तु ते ।
शक्तिरूपे नमस्तुभ्यं त्राहि मां शरणागतम् ॥ स्तोत्र ४८.६ ॥
जडोऽहं शक्तिहीनोऽहं न तवाधिगमे क्षमः ।
मन्दो मन्दमतिश्चाहं त्राहि मां शरणागतम् ॥ स्तोत्र ४८.७ ॥
स्नाने दाने तथा जाप्ये बलिदाने तथा क्रतौ ।
प्रस्थाने च न शक्तोऽहं त्राहि मां शरणागतम् ॥ स्तोत्र ४८.८ ॥
शक्तिहीनमनाथं च सर्वपापसमन्वितम् ।
त्वां विना न गतिर्यस्य त्राहि मां शरणागतम् ॥ स्तोत्र ४८.९ ॥
गौरी लक्ष्मीर्महामाया उमा देवी सरस्वती ।
सर्वास्त्वमेव हे मातस्त्राहि मां शरणागतम् ॥ स्तोत्र ४८.१० ॥
गन्धपुष्पादिद्रव्यैश्च वन्धनादिभिरेव च ।
देवीं सम्पूज्य यत्नेन लभते वाञ्छितं फलम् ॥ स्तोत्र ४८.११ ॥
अष्टम्यां च चतुर्दश्यां नवम्यां यः पठेन्नरः ।
परमां सिद्धिमाप्नोति नात्र कार्या विचारणा ॥ स्तोत्र ४८.१२ ॥
मोक्षार्थी लभते मोक्षं धनार्थी लभते धनम् ।
विद्यार्थी लभते विद्यां तर्कव्याकरणादिकाम् ॥ स्तोत्र ४८.१३ ॥
इदं स्तोत्रं पठित्वा तु संग्रामे प्रविशेन्नरः ।
तस्य शत्रुः क्षयं याति सदा प्रज्ञा प्रजायते ॥ स्तोत्र ४८.१४ ॥
पीडायामथ संधाने विपदायां तथा भये ।
य इदं पठते स्तोत्रं शुभं तस्य न संशयः ॥ स्तोत्र ४८.१५ ॥

श्रीमहोग्रतारास्तुतिः समाप्ता ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ४९:


मङ्गलषोडशस्तुतिः

ओं नमः समन्तभद्राय

येन पुण्याटवीस्थेनानेके शासनवर्तिनः ।
दिवोदासादयो भूपाः स नो रक्षतु मारजित् ॥ स्तोत्र ४९.१ ॥
लोकानां ग्रहबद्धानां रक्षार्थं पुण्यकानने ।
ग्रहानदमयद्यो वै स नो रक्षतु तद्भयात् ॥ स्तोत्र ४९.२ ॥
काश्यपाद्यान्महर्षींस्तानानन्दाद्यांश्च ब्राह्मणान् ।
प्राव्राजयत्सुमुक्त्यर्थं स नो रक्षतु मुक्तिदः ॥ स्तोत्र ४९.३ ॥
सौवर्णधान्यदानेन दीनं विप्रमपालयत् ।
दुर्भिक्षभयतो नित्यं स नो रक्षतु शाक्यराट् ॥ स्तोत्र ४९.४ ॥
यो मैत्रकन्यको भूत्वा मातृद्रोहिणमत्यगात् ।
चक्रं दूरीकृतं येन स नो रक्षतु मातृवान् ॥ स्तोत्र ४९.५ ॥
सुप्रियो बदरद्वीपयात्राप्तमणिवृष्टिभिः ।
काशीयान् प्राकरोदाढ्यान् स नो रक्षतु काञ्चनैः ॥ स्तोत्र ४९.६ ॥
भूत्वा यः सुधनो नाम निधानं समदर्शयत् ।
दारिद्रयदुःखतो नित्यं स नो रक्षतु सर्ववित् ॥ स्तोत्र ४९.७ ॥
कुष्ठादिरोगहरणे राजगृहमुपाविशत् ।
तत्तद्रोगभयान्नित्यं स नो रक्षतु धर्मराट् ॥ स्तोत्र ४९.८ ॥
यः कुशो भूपतिर्भूत्वाऽष्टमीमाहात्म्यमुत्तमम् ।
प्रकाशयन्निजे देहे स नो रक्षतु धर्मवित् ॥ स्तोत्र ४९.९ ॥
सौदासं सत्यवचसा काश्यामस्थापयन्नृपान् ।
बन्धनान्मोचयामास स नो रक्षतु सर्ववित् ॥ स्तोत्र ४९.१० ॥
गोपान् ररक्ष यो देव्याः प्रभावं संप्रकाशयन् ।
वह्निदाहारिभयतः स नो रक्षतु भीतिहा ॥ स्तोत्र ४९.११ ॥
योऽन्धीभूतां मातरं स्वां चूडारत्नं जले व्यधात् ।
दिव्यनेत्रान् जनान् कृत्वा स नो रक्षतु नेत्रदः ॥ स्तोत्र ४९.१२ ॥
विरूपं प्राकरोत्पुत्रं छायासीनं सुसुन्दरम् ।
सर्वलक्षणसम्पन्नं स नो रक्षतु सर्वदः ॥ स्तोत्र ४९.१३ ॥
सकलानन्दनामानं राज्ये यः प्राभ्यषेचयत् ।
सन्ततिस्थितिकुर्वाणः स नो रक्षतु स्थैर्यकृत् ॥ स्तोत्र ४९.१४ ॥
विषदं भ्रातरं यश्चाक्षमद्भिक्षुन् विषाशिनः ।
ररक्ष धारणीविज्ञः स नो रक्षतु निर्विषः ॥ स्तोत्र ४९.१५ ॥
श्रीस्वयंभुदर्शनाय नैपालीयान् प्रयासितुम् ।
कपिलान् प्रस्थितो योऽसौ स नो रक्षतु सन्ततम् ॥ स्तोत्र ४९.१६ ॥

भद्रकल्पावदानोद्धृता शाक्यसिंहस्य मङ्गलषोडशस्तुतिः समाप्ता ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ५०:


मङ्गलाष्टकम्

मञ्जुश्रीर्लोकनाथो जिनवरमकुटो जम्भलो वज्रसत्त्वः
मैत्रेयो वज्रपाणिः सुखकरकमलो राहुलो भद्रपालः ।
बुद्धो वैरोचनाद्यस्त्रिभुवननमितः क्षीणनिःशेषदोष-
स्तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ स्तोत्र ५०.१ ॥
हृष्टो हूंकारवज्रः पशुपतिदमको वज्रघण्टा च हृष्टा
पीतो हालाहलास्यो रिपुगणमथनो टक्किराजो महात्मा ।
अक्षोभ्यो रत्नकेतुः प्रतिदिनमचलो गण्डहस्तिर्यमारि-
स्तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ स्तोत्र ५०.२ ॥
संघस्त्रैलोक्यबन्धुर्गुणगणनिलयो बोधिचित्तः सुचित्तः
बोधिश्चानन्दसिद्धो विजितकलिमलो हेरुको नीलदण्डः ।
बुद्धः सारङ्गराजो विजितजिनगुणो सर्वसत्त्वानुकम्पी
तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ स्तोत्र ५०.३ ॥
प्रज्ञा चन्द्रावतारा तदनुजभृकुटी ज्ञानसंभारभारा
मारीची मारमारा सकलभयहरा पीतवर्णा त्रिवक्त्रा ।
मायूरी मामकी च क्षपितरिपुगणा पाण्डरा रोचनाद्या-
स्तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ स्तोत्र ५०.४ ॥
गान्धारी जाङ्गुली च भुजगहृतफणा खड्गपाशाङ्कुशोग्रा
वाराही वज्रहस्ता असिपरशुधरा धर्मधात्वीश्वरी च ।
केयूरी ज्ञानसारा ध्वजनिहितकरा षट्करा शाबरी च
तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ स्तोत्र ५०.५ ॥
वैण्या माल्या सुगीता प्रथितजिनवरे शाबरी धूपवज्रा
वैताली गन्धवज्रा प्रहसितवदना स्वर्गतिरार्यतारा ।
लक्ष्मीर्बुद्धस्य बोधिः सकलभयहरा शारदा दीपवज्रा
तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ स्तोत्र ५०.६ ॥
वैशाल्यां धर्मचक्रे प्रथितनिजबले पर्वते गृध्रकूटे
श्रावस्त्यां लुम्बिनीके क्षितिनिहितकरा कोंकणे बोधिवृक्षा ।
श्रीवत्साश्वत्थपत्रं सुरवरनमितं श्रीफलं शङ्खचक्रं
तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ स्तोत्र ५०.७ ॥
छत्रं दूर्वा च पद्मं ध्वजमपि निहितं लो(रो)चना मत्स्यकूर्मौ
वाराहः पूर्णकुम्भो मुनिवरवचनं वज्रघण्टानिनादः ।
बुद्धानां प्रातिहार्यं सुरवरनमितं हास्यलास्ये विलासा-
स्तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ स्तोत्र ५०.८ ॥

मङ्गलाष्टकं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ५१:


मञ्जुश्रीस्तोत्रम्

श्रीमञ्जुनाथकमलासनरत्नमौलिर्विद्याधिपो भुवनमण्डलचक्रवर्ती ।
ध्यानाधिपोचितविराजितसौम्यरूपो वन्दामहे सुरनरासुरवन्दितार्यम् ॥ स्तोत्र ५१.१ ॥
बालाकृतिः कुवलयोज्ज्वललोलहस्तः केयूरहारमणिकुण्डलघृष्टगण्डः ।
खादंश्च षोडशरदं सुकुमाररूपं वन्दामहे सुरवरार्चितमञ्जुघोषम् ॥ स्तोत्र ५१.२ ॥
रोमाग्रकूपविवरे परिवर्तमानं विश्वप्रपञ्चकरणं सुगतात्मजस्य ।
त्रैविद्यमन्त्र तव नाथ गुणार्णवेण सूक्ष्माय बुद्धतनयाय नमोऽस्तु तस्मै ॥ स्तोत्र ५१.३ ॥
गम्भीरधर्मनयमार्गसुखप्रतिष्ठं ज्ञानोदधिं निखिलसत्त्वकृतार्थकारम् ।
प्रज्ञानिधानगुणसागरमप्रमेयं मञ्जुश्रियं जिनसुतं सततं नमामि ॥ स्तोत्र ५१.४ ॥
विदितसकलतत्त्वः क्षिप्तसन्तापसत्त्वस्त्रिभुवन उपकारी सर्वदुःखापहारी ।
मदनमथनवीरश्चारुरूपः सुचीरस्त्रिभुवनजनतोषः पातु मां मञ्जुघोषः ॥ स्तोत्र ५१.५ ॥
बालेन्दुरुचिराभासं वराभरणभूषितम् ।
प्रज्ञाब्जामलपत्राक्षं वन्दे मञ्जुश्रियं सदा ॥ स्तोत्र ५१.६ ॥
पात्रं वामकरे यस्य भ्रमन्नञ्जलिसंनिभम् ।
नाम्ना ते सर्वतो लक्ष्मीर्मञ्जुघोषं नमाम्यहम् ॥ स्तोत्र ५१.७ ॥
खड्गपुस्तकहस्ताय चन्द्रमण्डलवर्तिने ।
अज्ञानध्वान्तसूर्याय मञ्जुघोषाय ते नमः ॥ स्तोत्र ५१.८ ॥
ज्ञानोत्तरप्रभाकेतुं प्रणिधानमतिं तथा ।
शान्तेन्द्रियं मञ्जुघोषं भक्तितः प्रणमाम्यहम् ॥ स्तोत्र ५१.९ ॥

श्री मञ्जुश्रीस्तवस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ५२:


मञ्जुवज्रस्तोत्रम्
मञ्जुगर्भकृतं नमः श्रीमञ्जुवज्राय

शशधरमिव शुभ्रं खड्गपुस्ताकपाणिं
सुरुचिरमलिशान्तं पञ्चचीरं कुमारम् ।
पृथुतरवरमोक्षं पद्मपत्रायताक्षं
कुमतिदहनदक्षं मञ्जुघोषं नमामि ॥ स्तोत्र ५२.१ ॥
कृतमृगरिपुयानं दत्तभक्तप्रदानं
सुरदनुजनृयानं बोधिसत्त्वप्रधानम् ।
अखिलगुणनिधानं सर्वविद्यावितानं
करसरसिजबाणं मञ्जुघोषं नमामि ॥ स्तोत्र ५२.२ ॥
विभृतसकलकोषं क्षालिताज्ञानदोषं
स्मरणभजनतोषं दूररागादिदोषम् ।
विहितससुरपोषं सिद्धिदाख्यानयोषं
कृतजडपरिशोषं मञ्जुघोषं नमामि ॥ स्तोत्र ५२.३ ॥
गणपतिशरजन्मश्रीमहाकालसिंहैः
परिवृतमिव चन्द्राभाभमिन्दीवराक्षम् ।
असिशरजपमालापुस्तकं संवहन्तम्
उरसि ललितमालं मञ्जुघोषं नमामि ॥ स्तोत्र ५२.४ ॥
सुरपतिशमनायाप्येष मित्राग्निरक्षः-
पवनप्रमथपालैः संवृतं स्मेरवक्त्रम् ।
खगपतिरथगात्रं ब्रह्मवन्द्यं रमोमा-
विहितचरणभक्तं मञ्जुघोषं नमामि ॥ स्तोत्र ५२.५ ॥
यदसिकठिनधाराच्छेदमार्गाभिवाहा(हः)
सकलसलिलधारापातिताङ्गाङ्गमन्त्रः ।
बहुपरिचयस्थल्यां भूमिनद्यापि रेजे
बहुतरमहिमानं मञ्जुघोषं नमामि ॥ स्तोत्र ५२.६ ॥
भवदभिनवनुत्या तोषिता गुह्यदेवी
निखिलनिगमसारा सुप्रकाशाऽतिरेजे ।
भवजलनिधिपारं दानकल्पद्रुमाग्रं
गलितबहुमहोग्रं मञ्जुघोषं नमामि ॥ स्तोत्र ५२.७ ॥
विभजति जनलोको धर्मधातुं महेशं
दशशतदलपद्मे संस्थितं ज्योतिरैशम् ।
तदपि तव प्रशस्तं देवमाहात्म्यमीशं
विभजति भुजगेशं मञ्जुघोषं नमामि ॥ स्तोत्र ५२.८ ॥
पठति यदिदमिष्टं मालिनीपद्यबन्धं
स भवति कविराजो वादिसिंहासनस्थः ।
सकलविसभासु प्रोज्ज्वलद्वाक्सुधारः
कलितसकलविद्यो भूषणो भव्यदक्षः ॥ स्तोत्र ५२.९ ॥
स्वयम्भूपुराणोद्धृतं मञ्जुगर्भविरचित्तं

मञ्जुवज्रस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ५३:


मारविजयस्तोत्रम्

जितमारकलिं जगदेकगुरुं सुरयक्षमहोरगदैत्यनतम् ।
चतुसत्यसुदेशितमार्गमिमं गुणमेघमहं प्रणमामि सदा ॥ स्तोत्र ५३.१ ॥
भवभीममहोदधिमध्यगतं कृपणार्तरवं समवेक्ष्य जनम् ।
परिमोचयितुं य इह प्रणिधिं प्रचकार विभुं तमहं प्रणतः ॥ स्तोत्र ५३.२ ॥
गिरिराजनिभं शरदिन्दुधियं सुमुखं सुभुजं वररूपधरम् ।
सुगतं गतमप्रतिमं सुगतं प्रणतोऽस्मि सदा जगदर्थकरम् ॥ स्तोत्र ५३.३ ॥
कनकप्रभया परिपीततनुं वरदुन्दुभितोयदवल्गुरुतम् ।
गजहंसविलम्बितधीरगतं शिरसाऽभिनतोऽस्मि गुणैकनिधिम् ॥ स्तोत्र ५३.४ ॥
तरुणार्कसमैरचलैर्नयनैः स्फुरदुग्रमहाशनिभीमरवैः ।
नमुचिप्रहरैरसिशक्तिधरैश्चलितोऽसि विभो न हि त्वं विकृतैः ॥ स्तोत्र ५३.५ ॥
लवलीफलपाण्डुरकर्णपुटाः कुचभारविनामितगात्रलताः ।
नहि त्वामशकन् खलु नागसुताः श्वसितैः स्खलितैरपि कम्पयितुम् ॥ स्तोत्र ५३.६ ॥
तरवः कुसुमस्तबकाभरणा बहुरत्नसहस्रचिताश्च नगाः ।
न तथाभिरतिं जनयन्ति सतां जनयन्ति यथा तव वीरगुणाः ॥ स्तोत्र ५३.७ ॥
स्फुटचित्रपदं बहुयुक्तियुतं गमकं वचनं तव कर्णसुखम् ।
शुभमार्गफलं प्रसमीक्ष्यजना न गृणन्ति पुनस्त्वदृतेऽन्यवचः ॥ स्तोत्र ५३.८ ॥
इति वः शरणं समवेक्ष्य जना न पतन्त्यपि कल्पशतैर्निरये ।
विनिहत्य च दोषरिपून् बहुलान् परियन्ति शुभं वरमोक्षपुरम् ॥ स्तोत्र ५३.९ ॥
तव सौम्यतयाऽप्यभिभूततमो न विराजति शीतकरो गगने ।
तव काञ्चनकुङ्कुमसप्रभया प्रभयाऽभिहतो न विभाति रविः ॥ स्तोत्र ५३.१० ॥
तव नाथ शुभे वदनाम्बुरूहे नयनभ्रमरा निपतन्ति नृणाम् ।
प्रतिबुद्धदले कमले विमले भ्रमरा इव पुष्पशताकुलिताः ॥ स्तोत्र ५३.११ ॥
इति तोटकमन्त्रवरैरतुलैः परिकीर्त्य मया तव वर्णलवान् ।
यदुपार्जितमद्य शुभं विपुलं शिवमस्तु ततो भुवि देवनृणाम् ॥ स्तोत्र ५३.१२ ॥

श्रीमारविजयस्तोत्रं समाप्तम् ॥
___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ५४:


नैरात्माष्टकस्तोत्रम्

निरालम्बनिराकारनिर्विकल्पस्वरूपिणी ।
नैरात्मा वरदा देवी नित्यमेव नमोऽस्तु ते ॥ स्तोत्र ५४.१ ॥
एकवक्त्रां त्रिनेत्रां च ऊर्ध्वपिङ्गलमूर्धजाम् ।
करे कर्तिकपालां च नमामि विश्वमातरीम् ॥ स्तोत्र ५४.२ ॥
नवनृत्यभूषितां च सहस्रमुखरूपिणीम् ।
योगेश्वरीं योगगम्यां नमामि ज्ञानरूपिणीम् ॥ स्तोत्र ५४.३ ॥
शवारूढां महातेजां सर्वदुष्टनिकृन्तनीम् ।
सर्वपापहरां देवीं नमामि जगदीश्वरीम् ॥ स्तोत्र ५४.४ ॥
गौरीं चौरीं च वेतालीं घस्मरीं पुक्कसीं तथा ।
शबरीं चाण्डालीं डोम्बीं नमामि चाष्टयोगिनीम् ॥ स्तोत्र ५४.५ ॥
ब्रह्माविष्णुशिवशक्रचतुर्मारविनाशिनीम् ।
त्रैलोक्यमोहिनीं देवीं नमामि सुरसुन्दरीम् ॥ स्तोत्र ५४.६ ॥
अक्षमालविभूषाङ्गीमकारबीजसम्भवाम् ।
नित्यं ध्यानरतां देवीं नमामि विश्वमातरीम् ॥ स्तोत्र ५४.७ ॥
सर्वभूतप्रियां देवीं सर्वमन्त्रप्रबोधिनीम् ।
सर्वमन्त्रमयीं मातर्नैरात्मां त्वां नमाम्यहम् ॥ स्तोत्र ५४.८ ॥

नैरात्माष्टकस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ५५:


नरकोद्धारस्तोत्रम्

दारिद्रयपङ्कसंमग्नं संसाराख्यमहोदधौ ।
प्रतिज्ञातं समुत्पादे त्राहि मां हि तथागत ॥ स्तोत्र ५५.१ ॥
तिमिरागारसंविष्टमनर्थदुःखवेदिनम् ।
बन्धुवर्गैः परित्यक्तं त्राहि मां हि तथागत ॥ स्तोत्र ५५.२ ॥
मातापितृभगिन्यादि पुत्रदारसुहृज्जनाः ।
इन्द्रजालसमा दृष्टास्त्राहि मां हि तथागत ॥ स्तोत्र ५५.३ ॥
मया अरिजनस्यार्थे सुकृतं कर्म दुष्कृतम् ।
एकाकी तं हि भोक्ष्यामि त्राहि मां हि तथागत ॥ स्तोत्र ५५.४ ॥
जीर्णकूपे महाघोरे अनवगाहसागरे ।
अन्धीभूतोऽस्म्यहं नाथ त्राहि मां हि तथागत ॥ स्तोत्र ५५.५ ॥
जीर्णनौइकासमारूढो महासागरलंघने ।
दुर्लङ्घ्यं च मया दृष्टं त्राहि मां हि तथागत ॥ स्तोत्र ५५.६ ॥
धर्माधर्म न विज्ञातं गम्यागम्यं न वेदितम् ।
अचेतनोऽस्म्यहं नाथ त्राहि मां हि तथागत ॥ स्तोत्र ५५.७ ॥
मातृघातादिकं पञ्चानन्तर्यं वा मया कृतम् ।
पच्यामि नरके घोरे त्राहि मां हि तथागत ॥ स्तोत्र ५५.८ ॥
कृतं मया स्तूपभेदं संघकार्यं विनाशितम् ।
कृता मया सत्त्वहिंसा त्राहि मां हि तथागत ॥ स्तोत्र ५५.९ ॥
इहलोके सुखैर्हीनं परलोके न वेदनम् ।
वेष्टितं कर्मसूत्रेण त्राहि मां हि तथागत ॥ स्तोत्र ५५.१० ॥
काशपुष्पं यथाकाशे भ्रमते वायुना हतम् ।
ईदृशं जीवितं लोके त्राहि मां हि तथागत ॥ स्तोत्र ५५.११ ॥
अटवी कंटकाच्छन्ना बहुवृक्षसमाकुला ।
पन्थानं नात्र पश्यामि त्राहि मां हि तथागत ॥ स्तोत्र ५५.१२ ॥
अनपराधाः कुपितेन मयाऽकाण्डे हता मृगाः ।
राजहत्यां तदा मन्ये त्राहि मां हि तथागत ॥ स्तोत्र ५५.१३ ॥
नरके पच्यमानस्य कश्चित्त्राता भविष्यति ।
गच्छामि शरणं कस्य त्राहि मां हि तथागत ॥ स्तोत्र ५५.१४ ॥
वैद्यानां वैद्यराजस्त्वं सर्वव्याधिचिकित्सकः ।
लोकनाथ भवत्राता त्रैलोक्ये सचराचरे ॥ स्तोत्र ५५.१५ ॥

नरकोद्धारस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ५६:


निरौपम्यस्तवः

निरौपम्य नमस्तुभ्यं निःस्वभावार्थवादिने ।
यस्त्वं दृष्टिविपन्नस्य लोकस्यैव हितोद्यतः ॥ स्तोत्र ५६.१ ॥
न च नाम त्वया किञ्चिद्दृष्टं बौद्धेन चक्षुषा ।
अनुत्तरा च ते नाथ दृष्टिस्तत्त्वार्थदर्शिनी ॥ स्तोत्र ५६.२ ॥
न बोद्धा न च बोद्धव्यमस्तीह परमार्थतः ।
अहो परमदुर्बोधां धर्मतां बुद्धवानसि ॥ स्तोत्र ५६.३ ॥
न त्वयोत्पादितः कश्चिद्धर्मो नापि निरोधितः ।
समतादर्शनेनैव प्राप्तं पदमनुत्तमम् ॥ स्तोत्र ५६.४ ॥
न संसारात्प्रकर्षेण त्वया निर्वाणमीप्सितम् ।
शान्तिस्तेऽधिगता नाथ संसारानपराधितः ॥ स्तोत्र ५६.५ ॥
त्वं विवेदैकरसतां संक्लेशव्यवदानयोः ।
धर्मधात्वविनिर्भेदाद्विशुद्धश्चासि सर्वतः ॥ स्तोत्र ५६.६ ॥
नोदाहृतं त्वया किञ्चिदेकमप्यक्षरं विभो ।
कृत्स्नश्च वैनेयजनो धर्मवर्षेण तर्पितः ॥ स्तोत्र ५६.७ ॥
न तेऽस्ति सक्तिः स्कन्धेषु न धात्वायतनेषु च ।
आकाशसमचित्तस्त्वं सर्वधर्मेषु निश्रितः ॥ स्तोत्र ५६.८ ॥
सत्त्वसंज्ञा च ते नाथ सर्वथा न प्रवर्तते ।
दुःखार्तेषु च सत्त्वेषु त्वमतीव कृपात्मकः ॥ स्तोत्र ५६.९ ॥
सुखदुःखात्मनैरात्म्यनित्यानित्यादिषु प्रभो ।
इति नानाविकल्पेषु बुद्धिस्तव न सज्जते ॥ स्तोत्र ५६.१० ॥
न गतिर्नागतिः काचिद्धर्माणामिति ते मति ।
न क्वचिद्राशितः प्रोक्तो धर्मार्थपरमार्थवित् ॥ स्तोत्र ५६.११ ॥
सर्वत्रानुगतश्चासि न च यातोऽसि कुत्रचित् ।
जन्मधर्मशरीराभ्यामचिन्त्यस्त्वं महामुने ॥ स्तोत्र ५६.१२ ॥
एकत्वान्यत्वरहितं प्रतिश्रुत्कोपमं जगत् ।
संक्रान्तिनाशाय गतं बुद्धवान् त्वमनिन्दित ॥ स्तोत्र ५६.१३ ॥
शाश्वतोच्छेदरहितं लक्ष्यलक्षणवर्जितम् ।
संसारमवबुद्धस्त्वं स्वप्नमायादिवत्प्रभो ॥ स्तोत्र ५६.१४ ॥
वासनामूलपर्यन्तक्लेशनद्यो विनिर्जिताः ।
क्लेशप्रकृतितश्चैव त्वयामृतमुपार्जितम् ॥ स्तोत्र ५६.१५ ॥
अलक्षणं त्वया धीरं दृष्टं रूपमरूपवत् ।
लक्षणोज्ज्वलगात्रश्च दृश्यसे रूपगोचरे ॥ स्तोत्र ५६.१६ ॥
न च रूपेण दृष्टेन दृष्ट इत्यभिधीयसे ।
धर्मदृष्ट्या सुदृष्टोऽसि धर्मता न च दृश्यते ॥ स्तोत्र ५६.१७ ॥
शौषीर्यो नास्ति ते कायो मांसास्थिरुधिरो न च ।
इन्द्रायुधमिव कायं विना दर्शितवानसि ॥ स्तोत्र ५६.१८ ॥
नामयो नाशुचिः काये क्षुत्तृष्णासम्भवो न च ।
त्वया लोकानुवृत्त्यर्थं दर्शिता लौकिकी क्रिया ॥ स्तोत्र ५६.१९ ॥
कर्मावरणदोषश्च सर्वथाऽनघ नास्ति ते ।
त्वया लोकानुकम्पायै कर्मप्लोतिः प्रदर्शिता ॥ स्तोत्र ५६.२० ॥
धर्मधातोरसंभेदाद्यानभेदोऽस्ति न प्रभो ।
यानत्रितयमाख्यातं त्वया सत्त्वावतारतः ॥ स्तोत्र ५६.२१ ॥
नित्यो ध्रुवः शिवः कायस्तव धर्ममयो जिन ।
विनेयजनहेतोश्च दर्शिता निर्वृतिस्त्वया ॥ स्तोत्र ५६.२२ ॥
लोकधातुष्वसंख्येषु त्वद्भक्तैः पुनरीक्षसे ।
च्युतिजन्माभिसंबोधिचक्रनिर्वृतिलालसैः ॥ स्तोत्र ५६.२३ ॥
न तेऽस्ति मन्यना नाथ न विकल्पो न चेञ्जना ।
अनाभोगेन ते लोके बुद्धकृत्यं प्रवर्तते ॥ स्तोत्र ५६.२४ ॥
इति सुगतमचिन्त्यमप्रमेयं गुणकुसुमैरवकीर्य मया प्राप्तम् ।
कुशलमिह भवन्तु तेन सत्त्वाः परमगभीरमुनीन्द्रधर्मभाजनाः ॥ स्तोत्र ५६.२५ ॥

निरौपम्यस्तवः समाप्तः ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ५७:


पञ्चाक्षरस्तोत्रम्

नमो बुद्धाय न जातो न मृतश्चैव न रूपो नापि रूपवान् ।
न संसारे न निर्वाणे न कारस्तेन सूच्यते ॥ स्तोत्र ५७.१ ॥
मोहध्वंसकरो नित्यं मोक्षसौख्यप्रदायकः ।
मोहनं सर्वमाराणां मोकारस्तेन सूच्यते ॥ स्तोत्र ५७.२ ॥
बुद्धानामुदितं ध्यानं बुद्धानां जनमेलकम् ।
बुद्धनिःक्लेश संबुद्ध बुकारस्तेन सूच्यते ॥ स्तोत्र ५७.३ ॥
धार्यते बोधिसत्त्वैः स धर्मधातुगतिः सदा ।
धर्माणां परमो धर्मः धकारस्तेन सूच्यते ॥ स्तोत्र ५७.४ ॥
यथा नास्ति तथा नास्ति यथा नास्ति तथास्ति यः ।
यथावादी तथाकार्ः यकारस्तेन सूच्यते ॥ स्तोत्र ५७.५ ॥
पञ्चाक्षरमिदं पुण्यं पवित्रं पापनाशनम् ।
ये पठन्ति दिवारात्रौ ते यान्ति परमां गतिम् ॥ स्तोत्र ५७.६ ॥

श्री पञ्चाक्षरस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ५८:


पञ्चरक्षादेवीस्तोत्राणि

१ महाप्रतिसरास्तोत्रम्
ओं नमः श्रीमहाप्रतिसरायै

तथागताद्यास्तथतां तत्त्वमापुर्महत्तरम् ।
धारणीधारणाद्यस्याः प्रतिसरां नमामि ताम् ॥ स्तोत्र ५८.१ ॥
रणे शक्रोऽजयद्दैत्यान् धारणीध्वजधृग्बहून् ।
संग्रामजयदां भीमां प्रतिसरां नमामि ताम् ॥ स्तोत्र ५८.२ ॥
यत्प्रभावाद्ब्रह्मदत्तोऽलभद्राज्यमकण्टकम् ।
सार्वभौमप्रदां देवीं प्रतिसरां नमामि ताम् ॥ स्तोत्र ५८.३ ॥
बह्वपराधोऽपि यद्भक्तो राज्याधिकारमाप्तवान् ।
शस्त्रादिभीतिसंहत्रीं प्रतिसरां नमामि ताम् ॥ स्तोत्र ५८.४ ॥
रत्नान्यवापुर्वणिजो यां स्मृत्वोदधिनिर्गताः ।
सर्वबाधाप्रशमनीं प्रतिसरां नमामि ताम् ॥ स्तोत्र ५८.५ ॥
श्रीमहाप्रतिसरारक्षादेवीस्तोत्रं समाप्तम् ।

२ महामन्त्रानुसारिणीस्तोत्रम्
ओं नमः श्रीमहामन्त्रानुसारिण्यै

बुद्धाधिष्ठानतो बुद्धाभयदां भयनाशिनीम् ।
भवाम्बुधिनिमग्नानां नमो मन्त्रानुसारिणीम् ॥ स्तोत्र ५८.१ ॥
यन्मन्त्रोच्चारणादेव षडीतयः सुदारुणाः ।
नाशं प्रयान्ति वरदां नमो मन्त्रामुसारिणीम् ॥ स्तोत्र ५८.२ ॥
मन्त्रानुसारिणो लोकान्नान्ये मन्त्रादयो ग्रहाः ।
पीडयन्ति प्रियांश्चापि नमो मन्त्रानुसारिणीम् ॥ स्तोत्र ५८.३ ॥
बुद्धोऽभ्यभाषद्गाथास्ता यन्मन्त्रकथनान्तरम् ।
याभिः सर्वत्र स्वस्ति स्यान्नमो मन्त्रानुसारिणीम् ॥ स्तोत्र ५८.४ ॥
कलौ बुद्धविहीनेऽस्मिन् लोकानां हितमाचरेत् ।
पापोत्पातप्रशमनीं नमो मन्त्रानुसारिणीम् ॥ स्तोत्र ५८.५ ॥
श्रीमहामन्त्रानुसारिणीस्तोत्रं समाप्तम् ।

३ महामायूरीस्तोत्रम्
ओं नमः श्रीमहामायूरीर्यै

दुष्टं कृष्णभुजङ्गं च नरः स्वान्तिकं पालयेत् ।
यस्या मन्त्रानुभावेन मायूरीं प्रणमामि ताम् ॥ स्तोत्र ५८.१ ॥
ब्रह्मादयो लोकपाला यद्धारण्या समाप्नुवन् ।
स्वानि स्वान्यधिकाराणि मायूरीं प्रणमामि ताम् ॥ स्तोत्र ५८.२ ॥
स्वर्णावभासं शिखिनं नालभज्जपिनं कुधीः ।
अमोघेनापि पाशेन मायूरीं प्रणमामि ताम् ॥ स्तोत्र ५८.३ ॥
यन्मन्त्रजपतो जीवाः प्राजीवञ्छुष्कपादपाः ।
मृतसंजीविनीं देवीं मायूरीं प्रणमामि ताम् ॥ स्तोत्र ५८.४ ॥
यन्मन्त्रिसङ्गात्पवनो महोपद्रवशान्तिकृत् ।
बुद्धानां बोधिदां नित्यं मायूरीं प्रणमामि ताम् ॥ स्तोत्र ५८.५ ॥
श्रीमहामायूरीरक्षादेवीस्तोत्रं समाप्तम् ।

४ महाशीतवतीरक्षादेवीस्तोत्रम्
ओं नमो महाशीतवत्यै

यद्धारणीमनुजपन् राहुलो भद्रमाप्तवान् ।
विहेठितो ग्रहैः सर्वैः शीतवतीं नमाम्यहम् ॥ स्तोत्र ५८.१ ॥
पापतापे शीतकरीं शीतलाद्युपसर्गतः ।
शीतोष्णदुःखशमनीं शीतवतीं नमाम्यहम् ॥ स्तोत्र ५८.२ ॥
मन्त्रग्रन्थितसूत्राणां धारणाल्लक्षयोजनम् ।
पथिकानां पालयित्रीं शीतवतीं नमाम्यहम् ॥ स्तोत्र ५८.३ ॥
श्मशानस्थेन मुनिना या समुच्चारिता पुरा ।
ग्रहोपद्रवशान्त्यर्थं शीतवतीं नमाम्यहम् ॥ स्तोत्र ५८.४ ॥
ग्रहाभिभूतवातानां ग्रन्थिपदविधारिणाम् ।
ग्रहभीतिप्रशमनीं शीतवतीं नमाम्यहम् ॥ स्तोत्र ५८.५ ॥
श्री महाशीतवतीरक्षादेवीस्तोत्रं समाप्तम् ।

५ महासाहस्रप्रमर्दिनीस्तोत्रम्

ओं नमः श्रीमहासाहस्रप्रमर्दिन्ये
महासाहस्रिके लोके साहस्रहितकारिणाम् ।
सहस्रसत्त्वजननीं नौमि साहस्रमर्दिनीम् ॥ स्तोत्र ५८.१ ॥
सोपद्रवायां वैशाल्यां महोत्सवो यतः सदा ।
महोपसर्गशमनीं नौमि साहस्रमर्दिनीम् ॥ स्तोत्र ५८.२ ॥
यक्षराक्षसभूतानां दमनीं दुष्टचेतसाम् ।
दुरितोपद्रवहतां नौमि साहस्रमर्दिनीम् ॥ स्तोत्र ५८.३ ॥
यद्धारणीपठनतो रक्षितः शाक्यकेशरी ।
विषतो विषदिग्धां तां नौमि साहस्रमर्दिनीम् ॥ स्तोत्र ५८.४ ॥
मधुमिश्रितभैषज्यं सर्वरोगनिवारणम् ।
मृतसञ्जीवनं लोके नौमि साहस्रमर्दिनीम् ॥ स्तोत्र ५८.५ ॥

श्रीमहासाहस्रमर्दिनीरक्षादेवीस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ५९:


पञ्चतथागतस्तोत्रम्

श्रीबुद्ध बुद्धाधिप बुद्धरूप बुद्धान्वितान् बोधयसे विबुद्धः ।
बुद्ध्या समस्तान् खलु बुद्धपुत्र सन्तोष्य योगेन तु बुद्धमेघाम् ॥ स्तोत्र ५९.१ ॥
श्रीवज्र वज्रामल जातवज्र वज्रेण दीप्तेन प्रदीप्य लोकम् ।
ददन् योगेन तु वज्रसंवर्षं वज्रात्मभावं कुरुषे सुवज्र ॥ स्तोत्र ५९.२ ॥
श्रीरत्न रत्नाकर रत्नमेघ रत्नेन रत्नं रमसे सुरत्न ।
विदार्य दारिद्रयघनं जनानां सुतेजसा रत्नमहाध्वजेन ॥ स्तोत्र ५९.३ ॥
श्रीपद्म पद्मोत्तम पद्मसत्त्व पद्मान्समस्तान् खलुपद्मजालैः ।
विबोध्य पद्मोद्भव पद्मतोयैः पद्मे कुले स्थापयसे सुपद्म ॥ स्तोत्र ५९.४ ॥
श्रीविश्व विश्वाविश विश्वज्ञानं विश्वेन विश्वविषयेन लिप्त ।
विश्वेन सत्त्वान् विनयेषु विश्वं विद्यां सुविद्य्ःं सुखप्ःचित्ःमिति ॥ स्तोत्र ५९.५ ॥

श्रीपञ्चतथागतस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ६०:


पञ्चतथागतस्तुतिगाथा

ओं नमः श्रीपञ्चभूतान्ताय ।
नमस्ते वरदराजाग्र भूतकोटि नमोस्तु ते ।
नमस्ते शून्यतागर्भ बुद्धबोधि नमोऽस्तु ते ॥ स्तोत्र ६०.१ ॥
बुद्धराग नमस्तेऽस्तु बुद्धकाम नमोऽस्तु ते ।
बुद्धप्रीति नमस्तेऽस्तु बुद्धमोद नमो नमः ॥ स्तोत्र ६०.२ ॥
बुद्धस्मित नमस्तुभ्यं बुद्धहास नमो नमः ।
बुद्धवाच नमस्तेऽस्तु बुद्धभाव नमो नमः ॥ स्तोत्र ६०.३ ॥
अभवोद्भव नमस्तेऽस्तु नमस्ते बुद्धसंभव ।
गगनोद्भव नमस्तेऽस्तु नमस्ते ज्ञानसंभव ॥ स्तोत्र ६०.४ ॥

मायाजाल नमस्तुभ्यं नमस्ते बुद्धनायक ।
नमस्ते सर्वसर्वेभ्यो ज्ञानकाय नमोऽस्तु ते ।

श्री पञ्चतथागतस्तुतिगाथा समाप्ता ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ६१:


परमार्थस्तवः

कथं स्तोष्यामि ते(तं) नाथमनुत्पन्नमनालयम् ।
लोकोपमामतिक्रान्तं वाक्पथातीतगोचरम् ॥ स्तोत्र ६१.१ ॥
तथापि यादृशो वाऽसि तथतार्थेषु गोचरः ।
लोकप्रज्ञप्तिमागम्य स्तोष्येऽहं भक्तितो गुरुम् ॥ स्तोत्र ६१.२ ॥
अनुत्पन्नस्वभावेन उत्पादस्ते न विद्यते ।
न गतिर्नागतिर्नाथ अभावाय नमोऽस्तु ते ॥ स्तोत्र ६१.३ ॥
न भावो नाप्यभावोऽसि नोच्छेदो नापि शाश्वतः ।
न नित्यो नाप्यनित्यस्त्वमद्वयाय नमोऽस्तु ते ॥ स्तोत्र ६१.४ ॥
न ह्येको हरितमाञ्जिष्ठो वर्णस्ते नोपलभ्यते ।
न पीतः शुक्लः कृष्णो वा अवर्णाय नमोऽस्तु ते ॥ स्तोत्र ६१.५ ॥
न महान्नापि ह्रस्वोऽसि न दीर्घः परिमण्डलः ।
अप्रमाणगतिं प्राप्तोऽप्रमाणाय नमोऽस्तु ते ॥ स्तोत्र ६१.६ ॥
न दूरे नापि वासन्ने नाकाशे नापि वा क्षितौ ।
न संसारे न निर्वाणे अस्थिताय नमोऽस्तु ते ॥ स्तोत्र ६१.७ ॥
अस्थितः सर्वधर्मेषु धर्मधातुगतिं गतः ।
परां गम्भीरतां प्राप्तो गम्भीराय नमोऽस्तु ते ॥ स्तोत्र ६१.८ ॥
एवं स्तुते स्तुतो भूयादथवा किं वत स्तुतः ।
शून्येषु सर्वधर्मेषु कः स्तुतः केन वा स्तुतः ॥ स्तोत्र ६१.९ ॥
कस्त्वां शक्नोति संस्तोतुमुत्पादव्ययवर्जितम् ।
यस्य नान्तो न मध्यं वा ग्राह्यग्राहो न विद्यते ॥ स्तोत्र ६१.१० ॥
न गतं नागतं स्तुत्वा सुगतं गतिवर्जितम् ।
तेन पुण्येन लोकोऽयं व्रजतां सौगतीं गतिम् ॥ स्तोत्र ६१.११ ॥

श्री परमार्थस्तवः समाप्तः ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ६२:


पीठस्तवः
१
ब्रह्माणी तत्त्वरूपा विविधघनरवा घोरचण्डी च रौद्री
कौमारी कीर्तिकामा पिबति मधुमदं वैष्णवी गायमाना ।
वाराही वादयन्ती पटुतरपटहान्नृत्यमाना तथैन्द्री
चामुण्डा चापि लक्ष्मीर्हरगणसहिता मातरो वः पुनन्तु ॥ स्तोत्र ६२.१ ॥

२
गणपतिं च हेरम्बं विघ्नराजं विनायकम् ।
देवपुत्रं महावीर्यं महाबलपराक्रमम् ॥ स्तोत्र ६२.२ ॥
महोदरं महाकायमेकदन्तं गजाननम् ।
श्वेतवर्णं महादीप्तिं त्रिनेत्रं गणनायकम् ॥ स्तोत्र ६२.३ ॥
अक्षमाला(च) वरदं दक्षिणकरसंस्थितम् ।
परशुर्मुण्डपात्रं च वामहस्तविधारणम् ॥ स्तोत्र ६२.४ ॥
नानापुष्परतं देवं नानागन्धावलेपनम् ।
नागयज्ञोपवीताङ्गं नानाविघ्नविनाशनम् ॥ स्तोत्र ६२.५ ॥
देवासुरमनुष्यैश्च सिद्धगन्धर्वकिन्नरैः ।
पूजितं विघ्नहन्तारं मूषकाटं नमाम्यहम् ॥ स्तोत्र ६२.६ ॥

३
ब्रह्माणी ब्रह्मसावित्री ब्रह्मतत्त्वविवेदिनी ।
चतुर्भुजा चतुर्वक्त्रा चतुर्देवपरायणा ॥ स्तोत्र ६२.७ ॥
चतुर्देशे चिरं व्यापी चतुर्युगोपकारिणी ।
हंसयुक्तविमानस्था सौम्यरूपा पितामही ॥ स्तोत्र ६२.८ ॥
पुस्तकं पुष्पमालां च वरदाभयधारिणी ।
पीतपुष्परता देवी पीताङ्गा पीतसन्निभा ॥ स्तोत्र ६२.९ ॥
पीतोपहारसंयुक्ता पीतगन्धानुलेपिनी ।
उदुम्बरद्रुमस्था च प्रयागक्षेत्रवासिनी ॥ स्तोत्र ६२.१० ॥
पूर्वपीठे स्थिता नित्यं ब्रह्मशक्तिर्नमोऽस्तु ते ।

४
माहेश्वरी महादेवी मोहमायानिरंज(कृंत) नी ॥ स्तोत्र ६२.११ ॥
महावृषसमारूढा महाहुंकारनादिनी ।
हेममुक्त(क्ता)निभदेहा कपालशशिशेखरा ॥ स्तोत्र ६२.१२ ॥
त्रिलोचना त्रिशुली च अक्षसूत्रकमण्डलू ।
नानालङ्कारसर्वाङ्गी दक्षिणेन वरप्रदा ॥ स्तोत्र ६२.१३ ॥
सृष्टिस्थितिविनाशानां सर्वथापीश्वरेश्वरी ।
श्वेतपुष्परता देवी श्वेतगन्धानुलेपिनी ॥ स्तोत्र ६२.१४ ॥
श्वेतवस्त्रपरीधाना मुद्राभरणभूषिता ।
वाराणस्यां महाक्षेत्रे तार(ल)वृक्षनिवासिनी ॥ स्तोत्र ६२.१५ ॥
उत्तरे संस्थिता पीठे माहेश्वरी नमोऽस्तु ते ।

५
बालभावे महारौद्री कौमारी रक्तलोचनी ॥ स्तोत्र ६२.१६ ॥
रक्तवर्णधरा देवी सिन्दूरारूणविग्रहा ।
चतुर्भुजा शक्तिसूत्रसिद्धपात्रधरा शुभा ॥ स्तोत्र ६२.१७ ॥
कौमारी परमा शक्तिर्मयूरवरवाहिनी ।
रक्तवस्त्रपरीधाना रक्तमांसावसायिनी ॥ स्तोत्र ६२.१८ ॥
कोलापुरमहाक्षेत्रे वटवृक्षनिवासिनी ।
अग्निपीठस्थिता नित्यं कौमारी ते नमो नमः ॥ स्तोत्र ६२.१९ ॥

६
वैष्णवी विष्णुमाया च दैत्यदुर्दान्तनाशिनी ।
हरितश्यामवर्णाङ्गी गरुडोपरि संस्थिता ॥ स्तोत्र ६२.२० ॥
शङ्खचक्रगदाहस्ता चतुर्बाहुविभूषिता ।
रक्तज्वाला महाक्रीडा नानाभरणभूषिता ॥ स्तोत्र ६२.२१ ॥
हरितपुष्पगन्धा च हरितवस्त्रधारिणी ।
अट्टहासे महाक्षेत्रे कदम्बवृक्षवासिनी ॥ स्तोत्र ६२.२२ ।
स्वर्गे मर्त्ये च पाताले स्थितिरूपेण संस्थिता ।
तिष्ठन्ती पीठनैरॄत्ये नारायणी नमोऽस्तु ते ॥ स्तोत्र ६२.२३ ॥

७
वाराही घोररक्ताङ्गी रक्तकेशी महोदरी ।
दंष्ट्रावादिनी गम्भीरा रक्तनेत्रा त्रिलोचनी ॥ स्तोत्र ६२.२४ ॥
कपालमालिका माला विचित्रपुष्पशोभिता ।
महाशूकसमारूढा ज्वलिताग्निसमप्रभा ॥ स्तोत्र ६२.२५ ॥
अङ्कुशकर्तिकादण्डहाडाभरणभूषिता ।
त्रिनेत्रा ज्वलितदेहा च दुष्टदर्पविनाशिनी ॥ स्तोत्र ६२.२६ ॥
जयन्तीक्षेत्रसंस्थाना निम्बवृक्षसमाश्रिता ।
याम्यपीठे स्थिता नित्यं कोलरूपी नमोऽस्तु ते ॥ स्तोत्र ६२.२७ ॥

८
शक्रेश्वरी सहस्राक्षो कुङ्कुमारुणविग्रहा ।
सुरेश्वरी देवदेवी सर्वालङ्कारभूषिता ॥ स्तोत्र ६२.२८ ॥
चतुर्भुजा विशालाक्षी छत्रघण्टाविधारणी ।
महावज्रधरा देवी स्थिता चैरावते गजे ॥ स्तोत्र ६२.२९ ॥
नानापुष्परता देवी नानारत्नविभूषिणी ।
नानागन्धविलिप्ताङ्गी नानावस्त्रविराजिनी ॥ स्तोत्र ६२.३० ॥
चीर(न)क्षेत्रे महाक्षेत्रे करञ्जवृक्षसंस्थिता ।
नागपीठस्थिता नित्यं शक्रेश्वरि नमोऽस्तु ते ॥ स्तोत्र ६२.३१ ॥

९
चामुण्डा चण्डिका चण्डी प्रचण्डसुरसुन्दरी ।
चण्डाट्टहासा चण्डाक्षी प्रचण्डचण्डनाशिनी ॥ स्तोत्र ६२.३२ ॥
दंष्ट्राकराला रक्ताङ्गी कपिलकेशी महोदरी ।
कृषा(पा)णी भीषणी रौद्री जिह्वाललनभीषणा ॥ स्तोत्र ६२.३३ ॥
महाप्रेतासनारूढा भुजाष्टकसुशोभिनी ।
असिचर्मयुता हस्तैः डमरुखट्वाङ्गधारिणी ॥ स्तोत्र ६२.३४ ॥
कर्तिकपालहस्ता च वरदाभयभूषिता ।
हाडालङ्कारसर्वाङ्गी अरिप्रत्यसुदा प्रिया ॥ स्तोत्र ६२.३५ ॥
सहस्रसूर्यसंकाशा रोपकूपं प्रति प्रति ।
ज्वालामालाकुला देहे(सूर्य)कोटिसमप्रभा ॥ स्तोत्र ६२.३६ ॥
भूतवेतालडाकिन्यः परिवाराश्च राक्षसाः ।
एकमक्षमहाक्षेत्रे अश्वत्थवृक्षवासिनी ।
पीठे मरुतसंस्थाने चामुण्डायै नमोऽस्तु ते ॥ स्तोत्र ६२.३७ ॥

१०
महालक्ष्मीर्महादेवी भोगाढ्या गुणसुन्दरी ।
वैदूर्यपादुकारूढा सिंहासनस्थिता सुधीः ॥ स्तोत्र ६२.३८ ॥
चतुर्भुजा विशालाक्षी खड्गखेटकधारिणो ।
पात्रबिन्दुधरा देवी हार्धयुक्(हारार्धयुग)कुण्डली ॥ स्तोत्र ६२.३९ ॥
रत्नखचितसर्वाङ्गी चूडामणिविभूषिता ।
विचित्रपुष्परत्ना च वस्त्रगन्धानुलेपना ॥ स्तोत्र ६२.४० ॥
त्रैलोक्यव्यापिनी देवी सर्वस्था सचराचरा ।
सिद्धगन्धर्वनमिता विद्याधरसुरार्चिता ॥ स्तोत्र ६२.४१ ॥
देवीकोटमहाक्षेत्रे प्लक्षसंस्था वरा बला ।
ईशानपीठसंस्थाना महालक्ष्मीः नमोऽस्तु ते ॥ स्तोत्र ६२.४२ ॥

११
जननी सर्बबुद्धानां सर्वसन्तोषकारिणी ।
त्वमेव सर्वरूपा च त्वमेव विश्वरूपिणी ॥ स्तोत्र ६२.४३ ॥
भैरवं भीषणं रौद्रं घोरगम्भोररूपिणम् ।
निरञ्जननिभं देहं सर्वकाममहोत्सवम् ॥ स्तोत्र ६२.४४ ॥
नानाभुजसमाकीर्णा नानावस्त्रधरा शुभा ।
बभ्रुरर्धशिरोरूहा दावाग्निसमतेजसा ॥ स्तोत्र ६२.४५ ॥
त्रिलोचना महातेजा अग्निसूर्यसमप्रभा ।
त्रिशूलं मुण्डं खट्वाङ्गं डमरुं तर्जनीं ध्वजम् ॥ स्तोत्र ६२.४६ ॥

१२
प्रज्ञां तत्पुस्तकं चैव खड्गचर्मधरा शुभा ।
पाशाङ्कुशधरं देवं वज्रसूचीमहाधरम् ॥ स्तोत्र ६२.४७ ॥
कपालकर्तिकं चक्रं गजचर्मावगुण्ठितम् ।
दंष्ट्राकरालवदनं व्याघ्रचर्मकटीवृतम् ॥ स्तोत्र ६२.४८ ॥
सालङ्कारेण सर्वाङ्गं नरास्थिपुष्पशोभितम् ।
शीर्षमालाधरा देवी कापालिकोटरं शुभम् ॥ स्तोत्र ६२.४९ ॥
चूडामणिं महातेजं कपालं चन्द्रभूषितम् ।
महाप्रेतासनं नित्यं नीयमाना सदा प्रिया ॥ स्तोत्र ६२.५० ॥

१३
सहस्रसूर्यसंकाशा छत्रबिन्दुसमन्विता ।
चतुष्पीठस्थिता नित्यमष्टक्षेत्रनिवासिनी ॥ स्तोत्र ६२.५१ ॥
अष्टमूर्तिस्थिता देवी अष्टकयोगिनीप्रिया ।
भद्रपीठे स्थिता नित्यं भद्रकालीसमावृता ॥ स्तोत्र ६२.५२ ॥

१४
भद्रकारणकर्ता त्वं वीरभद्र नमोऽस्तु ते ।
असिताङ्गो रुरुश्चैव चण्डोऽथ क्रोधभैरवः ॥ स्तोत्र ६२.५३ ॥
उन्मत्तभैरवश्चैव कपाली भीषणस्तथा ।
संहारभैरवञ्चाष्टभैरवाय नमोऽस्तु ते ॥ स्तोत्र ६२.५४ ॥

१५
स्वस्थाना स्वाधिकारा च स्वस्वरूपा स्ववीरका ।
स्वस्वच्छवृक्षतानं न दिव्याक्षं चैव भूमिगाः ॥ स्तोत्र ६२.५५ ॥
दशदिक्क्षेत्रपालं च क्षेत्राणि च चतुर्दश ।
पञ्चाशक्षेत्रपालं च क्षेत्रपाल नमोऽस्तु ते ॥ स्तोत्र ६२.५६ ॥

१६
नाथनाथ महानाथ आदिनाथ महामते ।
श्रीनाथ सिद्धनाथ मीननाथ नमोऽस्तु ते ॥ स्तोत्र ६२.५७ ॥
क्षेत्रनाथ पीठनाथ द्वीपनाथ महात्मने ।
प्रेतनाथ भूतनाथ बढनाथ नमोऽस्तु ते ॥ स्तोत्र ६२.५८ ॥
त्रिनाथं नवनाथं च षोडशनाथमुत्तमम् ।
सप्तविंशतिपञ्चाशचतुरशीति नमोऽस्तु ते ॥ स्तोत्र ६२.५९ ॥
सर्वेषां नाथसिद्धानां मतं चक्षुस्त्वमव्ययम् ।
पोतसद्म तथा वीरस्ततः सर्व नमोऽस्तु ते ॥ स्तोत्र ६२.६० ॥

१७
एकवारं द्विवारं च त्रिवारं यः पठेन्नरः ।
शतमावर्तयेद्येन प्राप्नोति फलमुत्तमम् ॥ स्तोत्र ६२.६१ ॥
नाशयेच्छोकचिन्तादि नाशयेद्विघ्नमण्डलम् ।
नाशेयेद्रोगकलहान्नाशयेद्दुःखदुष्करम् ॥ स्तोत्र ६२.६२ ॥
नाशयेद्भयदारिद्रयं नाशयेद्रिपुजं भयम् ।
नाशयेदग्निचौरादि नाशयेद्राजकोपजम् ॥ स्तोत्र ६२.६३ ॥
नाशयेद्विग्रहं घोरं परकृताभिचारकम् ।
नाशयेद्द्वेषरागादि नाशयेत्सर्वपातकम् ॥ स्तोत्र ६२.६४ ॥
आयुरारोग्यमैश्वर्यधनधान्यप्रवर्धनम् ।
धर्मार्थकाममोक्षाणां यशःसौभाग्यवर्धनम् ॥ स्तोत्र ६२.६५ ॥
ऋद्धिं सिद्धिं श्रियं लक्ष्मीं विद्यां ज्ञानं सुतादि च ।
बुद्धिं प्रजां सुमित्राणि वर्धयेच्च दिने दिने ॥ स्तोत्र ६२.६६ ॥
नाकाले मरणं चैव उत्पातं नाशयेत्सदा ।
सर्वे रोगाः प्रशाम्यन्ति दीर्घमायुरवाप्यते ॥ स्तोत्र ६२.६७ ॥

श्रीपीठस्तवस्तोत्रं समाप्तम् ॥

___________________________________________________________________________

दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ६३:


पोतलकाष्टकम्

जय सिद्धसुरासुरलोकगुरुं कमलासनसंस्थितपादयुगम् ।
दशपारमितादिकपद्मधरं प्रणमामि सदा वरकारुणिकम् ॥ स्तोत्र ६३.१ ॥
बहुकोटिनराधिपलब्धवरं जय सुस्थितसुस्थितनाथमुनिम् ।
भवसागरपारगताधिकरं शरणागतसत्त्वहितार्थकरम् ॥ स्तोत्र ६३.२ ॥
कमलासनचारुसुरुपधरममिताभतथागतमौलिधरम् ।
कमलोज्ज्वलभूषितगात्रवरं नवभास्करशोभनदीप्तिकरम् ॥ स्तोत्र ६३.३ ॥
मृदुताम्रनखाङ्गुलिशोभमुखं शशिबिम्बसमप्रभसौम्यमुखम् ।
षडभिज्ञगुणाकरवन्द्यतनुं वरसुस्थितनूपुरहारयुतम् ॥ स्तोत्र ६३.४ ॥
मणिकुण्डलमण्डितगण्डयुगं घनगर्जिततुल्यगभीररुतम् ।
गिरिगह्वरद्योतनिवासकृतं वृषवाहनहंसमृगायुशतम् ॥ स्तोत्र ६३.५ ॥
ऋषिदेवगणाधिपसंस्तुतिकं जिनरूपधरात्मकबोधिपरम् ।
द्विपदोत्तमनाथसुराधिपतिं बहुसत्त्वविमोचनमुक्तिकरम् ॥ स्तोत्र ६३.६ ॥
ध्वजछत्रसुशोभितवामकरं मलयागिरिचन्दनधूपरतिम् ।
कमलोत्पलपाटलिदामधरं प्रणमाम्यथ पाटलिवृद्धिकरम् ॥ स्तोत्र ६३.७ ॥
ज्वररोगविवर्जितकुष्ठहरं बहुबोधिमनाघनभद्रकरम् ।
नवदुर्गतिनाशनमार्गप्रदं करुणातथताद्वयविश्वपतिम् ॥ स्तोत्र ६३.८ ॥

श्रीआर्यावलोकितेश्वरस्य पोतलकाष्टकं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ६४:


प्रज्ञापारमितास्तोत्रम्

लक्षा भगवतीकृतम्

ओं नमः श्रीप्रज्ञापारमितायै

निर्विकल्पे नमस्तुभ्यं प्रज्ञापारमितेऽमिते ।
या त्वं सर्वानवद्याङ्गि निरवद्यैर्निरीक्ष्यसे ॥ स्तोत्र ६४.१ ॥
आकाशमिव निर्लेपां निष्प्रपञ्चां निरक्षराम् ।
यस्त्वां पश्यति भावेन स पश्यति तथागतम् ॥ स्तोत्र ६४.२ ॥
तव चार्ये गुणाढ्याया बुद्धस्य च जगद्गुरोः ।
न पश्यन्त्यन्तरं सन्तश्चन्द्रचन्द्रिकयोरिव ॥ स्तोत्र ६४.३ ॥
कृपात्मकां प्रपद्य त्वां बुद्धधर्मपुरस्सराम् ।
सुखेनायान्ति माहात्म्यमतुलं भक्तवत्सले ॥ स्तोत्र ६४.४ ॥
सकृदप्याशये शुद्धे यस्त्वां विधिवदीक्ष्यते ।
तेनापि नियतं सिद्धिः प्राप्यतेऽमोघदर्शने ॥ स्तोत्र ६४.५ ॥
सर्वेषामपि वीराणां परार्थे नियतात्मनाम् ।
व्यापिका जगतीमेनां माता त्वमसि वत्सला ॥ स्तोत्र ६४.६ ॥
ये बुद्धा लोकगुरवः पुत्रास्तव कृपालवः ।
तेन त्वमसि कल्याणि सर्वसत्त्वपितामही ॥ स्तोत्र ६४.७ ॥
सर्वपारमिताभिस्त्वं निर्मलाभिरनिन्दिता ।
चन्द्रलेखेव ताराभिरनुप्रोताऽसि सर्वतः ॥ स्तोत्र ६४.८ ॥
विनेयजनमासाद्य तत्र तत्र तथागतैः ।
बहुरूपा त्वमेवैका नानानामभिरीक्ष्यसे ॥ स्तोत्र ६४.९ ॥
प्रभां प्राप्येव दीप्तांशोरवश्यायोदविन्दवः ।
त्वां प्राप्य प्रलयं यान्ति दोषावादाश्च वादिनाम् ॥ स्तोत्र ६४.१० ॥
त्वमेव त्रासजननी बालानां भीमदर्शना ।
आश्वासजननी चापि विदुषां सौम्यदर्शना ॥ स्तोत्र ६४.११ ॥
यस्य त्वय्यप्यभिष्वङ्गस्त्वन्नाथस्य न विद्यते ।
तस्याम्ब! कथमन्यत्र रागद्वेषौ भविष्यतः ॥ स्तोत्र ६४.१२ ॥
नागच्छसि कुतश्चित्त्वं कुत्रचिन्न च गच्छसि ।
स्थानेष्वपि च सर्वेषु विद्वद्भिर्नोपलभ्यसे ॥ स्तोत्र ६४.१३ ॥
ये त्वामेव न पश्यन्ति प्रपद्यन्ते च भावतः ।
प्रपद्य च विमुच्यन्ते तदिदं महदद्भुतम् ॥ स्तोत्र ६४.१४ ॥
त्वामेव बध्यते पश्यन्नपश्यन्न विबध्यते ।
त्वामेव मुच्यते पश्यन्नपश्यन्न विमुच्यते ॥ स्तोत्र ६४.१५ ॥
अहो विस्मयनीयासि गम्भीरासि यशस्विनी ।
सुदुर्बोधासि मायेव दृश्यसे न च दृश्यसे ॥ स्तोत्र ६४.१६ ॥
बुद्धैः प्रत्येकबुद्धैश्च श्रावकैश्च निषेविते ।
मार्गस्त्वमेको मोक्षस्य नास्त्यन्य इति निश्चयः ॥ स्तोत्र ६४.१७ ॥
व्यवहारं पुरस्कृत्य प्रज्ञप्त्यर्थ शरीरिणाम् ।
कृपया लोकनाथैस्त्वमुच्यसे च न चोच्यसे ॥ स्तोत्र ६४.१८ ॥
शक्तः कस्त्वामिह स्तोतुं निर्निमित्तां निरञ्जनाम् ।
सर्वेषां विषयातीता या त्वं क्वचिदनिश्रिता ॥ स्तोत्र ६४.१९ ॥
सत्येवमपि संवृत्या वाक्यार्थैर्वयमीदृशैः ।
त्वामस्तुत्यामपि स्तुत्वा तुष्टुवन्तः सुनिर्वृताः ॥ स्तोत्र ६४.२० ॥
प्रज्ञापारमितां स्तुत्वा यन्मयोपचितं शुभम् ।
तेनास्त्वाशु जगत्कृत्स्नं प्रज्ञापारपरायणम् ॥ स्तोत्र ६४.२१ ॥


श्रीलक्षाभगवती कृतं प्रज्ञापारमितास्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ६५:


प्रज्ञापारमितास्तुतिः

ओं नमः श्रीप्रज्ञापारमितायै

निर्विकल्पे निरालम्बे निरवद्ये निरंजने ।
नित्यानित्ये निर्विकारे प्रज्ञे देवि नमोऽस्तु ते ॥ स्तोत्र ६५.१ ॥
बुद्धानां जननीशानि बोधिसत्त्वपितामहि ।
प्रपितामहि सत्त्वानां प्रज्ञे देवि नमोऽस्तु ते ॥ स्तोत्र ६५.२ ॥
मातर्मातर्जगन्मातरिति संजपतां नृणाम् ।
मनोरथप्रदे शुद्धे प्रज्ञे देवि नमोऽस्तु ते ॥ स्तोत्र ६५.३ ॥
लक्ष्मीस्त्वमसि कल्याणि श्रीर्धीः श्रद्धा धृतिः स्मृतिः ।
सर्वस्वरूपे सर्वेशि प्रज्ञे देवि नमोऽस्तु ते ॥ स्तोत्र ६५.४ ॥
लोकोत्तरे लौकिके च प्रज्ञापारमितेऽमिते ।
दश पारमिताकारे प्रज्ञे देवि नमोऽस्तु ते ॥ स्तोत्र ६५.५ ॥

श्रीप्रज्ञापारमितास्तुतिः समाप्ता ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ६६:


प्रतिसरास्तोत्रम्

ओं नमः श्रीप्रतिसरायै प्रतिसरै!

अमरौघैः पूजितां त्वां नतोऽस्मि प्रतिपदजनरक्षाकारिणीं सर्वकालम् ।
भृगुदहनसमुद्रापातदुःखे सुरक्षां रिपुविषभयहत्रीं राज्यभोगादिकर्त्रीम् ॥ स्तोत्र ६६.१ ॥
परिवृतनिजवर्गान् भक्तदत्तापवर्गान् कलितदुरितवर्गान्मोक्षलाभैकमार्गान् ।
कृतनरसुरसर्गान् कारितानङ्गभङ्गान् स्तुतिकृतमुनिगर्गान् सर्वरक्षैकसङ्गान् ॥ स्तोत्र ६६.२ ॥
प्रहृतसकलविघ्ने सर्वलोकैकमान्ये दशबलकृतधन्ये पञ्चदेवीवरेण्ये ।
विषमपदशरण्ये सर्वदा त्वां नमस्ये वसित इव अरण्ये दावदग्धे विरस्ये ॥ स्तोत्र ६६.३ ॥
सकलजनसुवाञ्छापूरणे कामधेनुमभिलषितफलाप्त्यै कल्पवृक्षाग्रवल्लीम् ।
असुरसुरनराद्यैर्वन्दिताङ्घ्र्यब्जयुग्मामुरसि ललितानानारत्नमालादियुक्ताम् ॥ स्तोत्र ६६.४ ॥
उडुपतिशतदीप्तां शङ्खकुन्दावदातां ग्रहभयपरिशान्तां वज्रसत्त्वात्मिकां ताम् ।
श्रवणललितलोले कुण्डले संवहन्तीं मुकुटमणिशिखाभिः काशितां तां नमामि ॥ स्तोत्र ६६.५ ॥
जननि सकलदुःखात्तारणी त्वं प्रसीद
सपदि विगतरक्षां रक्ष मे मातरं च ।
सकरुणरुदितं मां त्वद्दयास्वस्थभूतं
कृतसरसिनिपातां त्वं गतिस्त्वं गतिर्नौ ॥ स्तोत्र ६६.६ ॥
पठति प्रतिसरायाः स्तोत्रमेतत्सदा यो
ज्वलनजलविषाणां चोरशार्दूलकानाम् ।
सगदनिधनकानां भीतया नाशयन्ती
प्रतिपदमलभग्नं कामुना धैर्यलाभम् ॥ स्तोत्र ६६.७ ॥
निजजनपरियुक्ता धर्मकामार्थवृद्धा
रिपुगणपरिमुक्ता सौख्यमेव प्रभुक्ता ।
ददति विपुलभोग्यं कामदा सर्वदाऽसौ
निहतसकलपापं मोक्षमायान्ति चान्ते ॥ स्तोत्र ६६.८ ॥
विगलितनयनाम्बुः साञ्जलिः संविलापी
स्तुतिमिति प्रचकार त्रैभवानां जनन्याः ।
भवतु मम तु संपत्सर्वभावा कृशानो
तनु कुशलसुरक्षा इत्थमेवं सुचित्तः ॥ स्तोत्र ६६.९ ॥
विपचतु मयि सर्वं मादृशं कर्म भोग्यं
ससुरनरचयानां भ्रातृमातृद्रुहाणाम् ।
कुरुत कुरुत धैर्यं येन मोक्षं सुलभ्यं
जठरनिलयवासं मास्तु पापं कदाचित् ॥ स्तोत्र ६६.१० ॥
उदरनरकवासं ये तदा सावतारं
सततशुभसुचेताः साधयिष्यामि बोधिम् ।
कृतजगति सुरक्षां येन कैवल्यप्राप्तिः
इति मुदितसुचेताः कर्मणा दिग्धचित्तः ॥ स्तोत्र ६६.११ ॥
प्रतिसर अवतार्यां साम्बिकां मा विलम्ब
अनिशमितिवदन् सो निन्दयन् वै स्वकर्म ।
प्रतिभयविषदिग्धस्तस्थिवानर्भकः सन्
मुहुरिह हि शरण्यां तां स्मरन् सर्वरक्षाम् ॥ स्तोत्र ६६.१२ ॥
अहो सुधन्या जगदेकमाता प्रक्रान्तदैवा रिपुवर्गभीता ।
यस्याः प्रभावाद्विहितात्यपापात्प्रयाति वह्निर्जलशीतलत्वम् ॥ स्तोत्र ६६.१३ ॥
प्रभावताहो पुनरेव तस्याः वह्निं जलं चापि गिरिं स्थलं वै ।
यस्याः स्मृतेनैव सविस्मतीयान् वैश्वानरः प्राप द्विधाकृतिं ताम् ॥ स्तोत्र ६६.१४ ॥
गोपाशरीरं ह्रदपातशीतं शैतं त्वनाशार्थमिवाधिकोष्णाम् ।
दैवादिदत्ताभिजने समन्तान्नितान्तदूरादतिपापदत्ताम् ॥ स्तोत्र ६६.१५ ॥

श्रीभद्रकल्पावदानोद्धृतं यशोधरागर्भस्थबालकृतं प्रतिसरास्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ६७:


रक्षाकाल(कर)स्तवः

ओं नमो लोकनाथाय

मया कृतानि पापानि कायवाकचित्तसंचयैः ।
तत्सर्वं हर मे नाथ रक्ष मां लोकनायक ॥ स्तोत्र ६७.१ ॥
नेपाले द्वादशाब्देषु अनावृष्टिर्महाभयम् ।
नरेन्द्रदेवं संस्थाप्य रक्ष मां लोकनायक ॥ स्तोत्र ६७.२ ॥
मर्त्यभूमौ च पाताले दुःखिनो बहुलौकिकाः ।
सुखवृद्धिकरस्तेषां रक्ष मां लोकनायक ॥ स्तोत्र ६७.३ ॥
यत्र यत्र गतस्तत्र सर्वसत्त्वानुकम्पया ।
समुद्धरसि पापेभ्यो रक्ष मां लोकनायक ॥ स्तोत्र ६७.४ ॥
संसारे व्यापितोऽहं तु कथं पारं प्रयास्यते ।
त्वमेव शरणं तत्र रक्ष मां लोकनायक ॥ स्तोत्र ६७.५ ॥
सर्वदेवमयस्त्वं हि सर्वबुद्धमयस्तथा ।
सर्वसिद्धिमयश्चैव रक्ष मां लोकनायक ॥ स्तोत्र ६७.६ ॥
सदा कृपामयस्त्वं हि सदा रक्षामयोऽसि च ।
सदा प्रज्ञामयस्त्वं हि रक्ष मां लोकनायक ॥ स्तोत्र ६७.७ ॥
येन येन कृतं कर्म तेन तेनैव धारितम् ।
यद्यदिच्छां प्रदातासि रक्ष मां लोकनायक ॥ स्तोत्र ६७.८ ॥
सुखावतीं न संप्राप्तं यावद्धि सर्वसत्त्वकम् ।
तावत्संसारगर्तेऽस्मिन् रक्ष मां लोकनायक ॥ स्तोत्र ६७.९ ॥
ज्ञानिनां ज्ञानरूपोऽसि दुःखिनां दुःखहारकः ।
कामिनां कामरूपोऽसि रक्ष मां लोकनायक ॥ स्तोत्र ६७.१० ॥
पूजनीयोऽसि लोकेश प्रणवस्य स्वरूपधृक् ।
वन्दनीयः सदा त्वं हि रक्ष मां लोकनायक ॥ स्तोत्र ६७.११ ॥
भर्ति वा भर्तिको वापि मित्रं वा शत्रुकोऽपि वा ।
सर्वत्र च दयायुक्तो रक्ष मां लोकनायक ॥ स्तोत्र ६७.१२ ॥
लोकनाथ जगत्स्वामिन् सुभक्तिकृतचेतसा ।
त्वां नमामि पुनर्भूयो रक्ष मां लोकनायक ॥ स्तोत्र ६७.१३ ॥
अनेकदुःखभागस्मि भीष्मैर्वै कष्टसंकटैः ।
दयस्व चावलोकेश मोचयस्व च मां क्षणात् ॥ स्तोत्र ६७.१४ ॥
सर्वदेक्षासुसम्पातं वर्तयन् कुरु मेऽक्षयम् ।
अस्तु ते करुणा मह्यं भक्तिं चैवाचलां कुरु ॥ स्तोत्र ६७.१५ ॥

श्रीमदार्यावलोकितेश्वरभट्टारकस्य रक्षाकाल(कर)स्तवः समाप्तः ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ६८:


रत्नमालास्तोत्रम्

आचार्यवनरत्नपादविरचितं लोकेश्वरं

विमलशून्यकृपार्द्रचित्तं मार्गज्ञताप्रथितदेशनयार्थवाचम् ।
सर्वज्ञतादिपरिपूर्णविशुद्धदेहं ज्ञानाधिकारललितं शिरसा नमामि ॥ स्तोत्र ६८.१ ॥
वैनेयभेदवशतो बहुधावभासैरेकोऽपि पात्रगजलेषु शशीव यस्मात् ।
संलक्षसे परहितानुगतैव तस्माद्बुद्धिस्त्वहो परमविस्मयनीयरूपा ॥ स्तोत्र ६८.२ ॥
संपूर्णचन्द्रवदने ललितो ललाटदेशाद्विनिर्गतमहेश्वरदेवपुत्रः ।
वैनेयशाम्भवजनप्रतिबोधनार्थं देवाधिदेवप्रतिमानुज ईश्वरस्त्वम् ॥ स्तोत्र ६८.३ ॥
वैनेयकोमलभवप्रतिबोधनाय किं धाम संभृत महाशुभलक्षणं ते ।
निर्यात एव हि पितामहदेवपूजां लोकेश्वरेश्वरपरं शिरसा नमामि ॥ स्तोत्र ६८.४ ॥
वैनेयवैष्णवजनप्रतिबोधनाय राजीवपाणिहृदयात्प्रतिनिःसृतोऽसौ ।
नारायणोऽपि भुवनेश्वर एव तस्मात्पुंसां त्वमेव परमोत्तम एव नान्यः ॥ स्तोत्र ६८.५ ॥
चन्द्रार्कसादरबलाहितभक्तिभाजां संदर्शनार्थमिभनीलसुलोचनाभ्याम् ।
यन्निःसृतौ शशिरवी भुवि लोचनाभ्यां ध्वस्तान्तरालतमसं तमहं नमामि ॥ स्तोत्र ६८.६ ॥
सारस्वतीविनययोजितभक्तिभाजां बोधाय वै भगवतीह सरस्वतीयम् ।
दृष्टाग्रतस्तव जिनात्मजपप्रसूता प्रज्ञाभिलाषिफलदं तमहं नमामि ॥ स्तोत्र ६८.७ ॥
वैनेयवायुजनिताक्षरमार्गसिद्ध्यै यो लोकनाथ सुगतोऽथ विनिःसृतोऽसौ ।
देवः समीरणवरो भुवि जन्मभाजामीर्यापथार्थफलदं तमहं नमामि ॥ स्तोत्र ६८.८ ॥
वैनेयवारुणशिवायनमीप्सितानां संबोधनार्थमुदरात्सुगतात्मजानाम् ।
यन्निःसृतो वरुणदेववरोऽप्यकस्मादैश्वर्यसिद्धि फलदं तमहं नमामि ॥ स्तोत्र ६८.९ ॥
वैनेयसंमतफलाद्यभिलाषिणो वै संसिद्धये प्रवरलक्षणपादपद्मे ।
यन्निःसृता भगवती धरणी प्रसिद्धा त्रैलोक्यनाथमसमं सततं नमामि ॥ स्तोत्र ६८.१० ॥
संसारमुक्तमपि सुस्थितमेव तत्र कारुण्यतश्च भवचारिणि सत्त्ववर्गे ।
भूयात्स्थितिर्मम सदास्थिरसा भवन्तमेवं महाशयवरं परमं नमामि ॥ स्तोत्र ६८.११ ॥
एकेन पादतलकेन भवत्स्वकेन चक्रान्तसंवरमनन्तरलोकधातौ ।
कल्पान्तदग्धभुवने ज्वलितोग्रवह्निर्निःश्वासवायुबलतस्तव निर्वृतः स्यात् ॥ स्तोत्र ६८.१२ ॥
स्वां तर्जनीं मुखधृतोऽहिततर्जनेन संचालिताश्च बहुमेरुगणा नखस्य ।
कोषोद्धृतं जलधितोयमशेषतः स्यात्सामर्थ्यमीदृशमहो भवतः कुतोऽन्यत् ॥ स्तोत्र ६८.१३ ॥
क्वेदं च शैशवपरं ननु चारुरुपं संदर्शनीयवरकोमलबालचन्द्रम् ।
दुर्वारमारमथनं च मयैकसह्यं विक्रान्तदुःसहपरं क्व च चेष्टितं ते ॥ स्तोत्र ६८.१४ ॥
एषा बताञ्जननिभोरुजनावली सा कौटिल्यचारुविकटा स्वशिरोरुहाग्रे ।
क्लेशेन्धने ज्वलितविस्फुरितत्ववह्नेर्धूमावलीव विमला ननु लक्ष्यते ते ॥ स्तोत्र ६८.१५ ॥
त्वत्कान्तिलेशविमला दशदिक्प्रतानैः पक्षासितक्षयकृशा सकला सुशोभा ।
पर्यन्त इष्टशशिनो भवनेषु यत्ते मन्ये विराजि निखिलं तव कान्तिलेशात् ॥ स्तोत्र ६८.१६ ॥
बन्धुर्हि को मार्गिकसंमतं मतं नरो नरी सा स च सत्पथं पथम् ।
परार्थसंपादितसंवरं वरं नमामि भूमीश्वरराजिनं जिनम् ॥ स्तोत्र ६८.१७ ॥
अनित्यनिर्वाणपदे स्थितं स्थितं प्रभास्वराधिष्ठितसंहितं हितम् ।
शमीकृताशेषजनं शिवं शिवं नमामि भूमीश्वरराजिनं जिनम् ॥ स्तोत्र ६८.१८ ॥
गभस्तिमालामितसंकुलं कुलं तत्र स्वपाणौ धृतपङ्कजं कजम् ।
रतानुगाशोभितसंरतं रतं नमामि भूमीश्वरराजिनं जिनम् ॥ स्तोत्र ६८.१९ ॥
स्वधर्मधातुं करुणापरं परं शुभादिसंभारसुसंभृतं भृतम् ।
विकल्पहीनं ध्वनिदेशकं शकं नमामि भूमीश्वराजिनं जिनम् ॥ स्तोत्र ६८.२० ॥
तथतातथताद्वयशातशतं सदसत्परिपूरितधर्मकथम् ।
कथनीयविराजितसत्यपरं प्रणमे धरणीश्वरराजवरम् ॥ स्तोत्र ६८.२१ ॥
वरवारिजरूपि जगत्प्रसरं सरसीरुहलोचनचारुतरम् ।
तरसापि रसत्वविशुद्धिपरं प्रणमे धरणीश्चराजवरम् ॥ स्तोत्र ६८.२२ ॥
वरनिर्मितभोगपरार्थरतं रतशून्यनिरञ्जनधर्मधरम् ।
धरणीन्द्रविभूषितसिद्धिपरं प्रणमे धरणीश्वरराजवरम् ॥ स्तोत्र ६८.२३ ॥
वरसत्सहजोदधिचन्द्रमुखं सुखभाषितसत्त्वविमुक्तिपदम् ।
पदभूषणलक्षणतानुपरं प्रणमे धरणीश्वरराजवरम् ॥ स्तोत्र ६८.२४ ॥
लोकेश्वरेयं(मां) तव रत्नमालामचीकरच्छ्रीवनरत्नपादः ।
अवापि यत्तेन शुभप्रविष्टं तेनैव लोकोऽस्तु समन्तभद्रः ॥ स्तोत्र ६८.२५ ॥
श्रीमदार्यावलोकितेश्वरभट्टारकस्य रत्नमालास्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ६९:


रूपस्तवः

सर्वभूतमणिकम्पित तुभ्यं क्षान्तिमेव चरितं तव रूपम् ।
सर्वरूपवरदिव्यसुरूपं तं नमामि दशबलवररूपम् ॥ स्तोत्र ६९.१ ॥
भृङ्गराजशिखिमूर्ध्नि सुकेशं कोकिलाभशिखिदिव्यसुकेशम् ।
स्निग्धनीलमृदुकुञ्चितकेशं तं नमामि दशबलवरकेशम् ॥ स्तोत्र ६९.२ ॥
शङ्खकुन्दकुमुदं विमरोमं जन्मदुःखविगतं विमरोमम् ।
रोगशोकविमते विमरोमं तं नमामि दशबलवररोमम् ॥ स्तोत्र ६९.३ ॥
पूर्णचन्द्रद्युतिशोभितवक्त्रं तुङ्गनासमणिभाशुभवक्त्रम् ।
बुद्धपङ्कजिनभामरवक्त्रं तं नमामि दशबलवरवक्त्रम् ॥ स्तोत्र ६९.४ ॥
रश्मिसहस्रविचित्रसुमूर्ध्नि पुष्पवर्षशतपूजितमूर्ध्नि ।
रत्नवर्षशतपूजितमूर्ध्नि तं नमामि दशबलवरमूर्ध्नि ॥ स्तोत्र ६९.५ ॥
नेत्रपताकविलम्बितशीर्षं काञ्चनछत्रवरोपितशीर्षम् ।
नेत्रवितानसुशोभितशीर्षं तं नमामि दशबलवरशीर्षम् ॥ स्तोत्र ६९.६ ॥
दिव्याम्बरमुकुटं मणिमुकुटं चन्द्रप्रभामुकुटामणिमुकुटम् ।
आगतशीर्षमखण्डितमुकुटं तं नमामि दशबलवरमुकुटम् ॥ स्तोत्र ६९.७ ॥
चारुदलायतपङ्कजनेत्रं दिव्यज्ञानविपुलायतनेत्रम् ।
ध्यानमोक्षशुभसंस्कृतनेत्रं तं नमामि दशबलवरनेत्रम् ॥ स्तोत्र ६९.८ ॥
शुद्धकर्णशुभशुद्धसुकर्णं शुद्धप्रज्ञवरशोभितकर्णम् ।
शुद्धज्ञानवरशुद्धसुकर्णं तं नमामि दशबलवरकर्णम् ॥ स्तोत्र ६९.९ ॥
शुभ्रकुन्दशशिपङ्कजदन्तं तीक्ष्णसुलक्षणनिर्मलदन्तम् ।
विश्वपञ्चदशपञ्चसुदन्तं तं नमामि दशबलवरदन्तम् ॥ स्तोत्र ६९.१० ॥
उच्चवाक्यससुरासुरजिह्वां धर्मज्ञानकृतपापदजिह्वाम् ।
गन्धधूपससुरासुरजिह्वां तं नमामि दशबलवरजिह्वाम् ॥ स्तोत्र ६९.११ ॥
मेघसुदुन्दुभिनादितघोषं सत्यधर्मनयसुविदितघोषम् ।
दिव्यवादिपरवादितघोषं तं नमामि दशबलवरघोषम् ॥ स्तोत्र ६९.१२ ॥
ग्रीवग्रीवदशग्रीवसुग्रीवं क्षान्तिवीर्यं तव ग्रीवसुग्रीवम् ।
हेमवर्णमणिग्रीवसुग्रीवं तं नमामि दशबलवरग्रीवम् ॥ स्तोत्र ६९.१३ ॥
सिंहकायहिमकुन्दसुकायं ध्यानकायगुणसागरकायम् ।
अष्टसुलक्षणनिर्मलकायं तं नमामि दशबलवरकायम् ॥ स्तोत्र ६९.१४ ॥
श्वेतरक्तशुभशोभितवस्त्रं नीलपीतहरितायितवस्त्रम् ।
हारधवलशुभशोभितवस्त्रं तं नमामि दशबलवरवस्त्रम् ॥ स्तोत्र ६९.१५ ॥
हेमनागकरसंस्कृतबाहू पुष्पदानकृतशोभितबाहू ।
धीरवीर्यसुमनोहरबाहू तं (तौ) नमामि दशबलवरबाहू ॥ स्तोत्र ६९.१६ ॥
चामरचक्रसुशोभितहस्तं विमलसुकोमलपङ्कजहस्तम् ।
भूतप्रेतशरणागतहस्तं तं नमामि दशबलवरहस्तम् ॥ स्तोत्र ६९.१७ ॥
रागद्वेषतनुवर्जितचित्तं कल्पकोटिसमभावितचित्तम् ।
शीलज्ञानसमभावितचित्तं तं नमामि दशबलवरचित्तम् ॥ स्तोत्र ६९.१८ ॥
पद्मनाभशुभशोभितनाभं पद्मयोनिशुभशोभितनाभम् ।
ब्रह्मज्योतिसुशोभितनाभं तं नमामि दशबलवरनाभम् ॥ स्तोत्र ६९.१९ ॥
चक्रसुलक्षणभूषितपादमङ्कुशशक्तिविराजितपादम् ।
नागयक्षगणवन्दितपादं तं नमामि दशबलवरपादम् ॥ स्तोत्र ६९.२० ॥
भास्करद्युतिराजितपादं देवदानवगणवन्दितपादम् ।
सर्वदेवगणवन्दितपादं तं नमामि दशबलवरपादम् ॥ स्तोत्र ६९.२१ ॥
सर्वदेवगणपूजितशीर्षं सूर्यकोटिसमभावितशीर्षम् ।
दिव्यज्वालज्वलितार्पितशीर्षं तं नमामि दशबलवरशीर्षम् ॥ स्तोत्र ६९.२२ ॥
पुष्पधूपशतपूजितशीर्षं दीपगन्धशतपूजितशीर्षम् ।
माल्यवस्त्रशतपूजितशीर्षं तं नमामि दशबलवरशीर्षम् ॥ स्तोत्र ६९.२३ ॥
त्रिभुवनधर्मकलाभ्युष्णीषरत्नछत्रमुकुटादिपूजितम् ।
ये पठन्ति सुगतस्तवमेनं ते लभन्ति शुभमोक्षपथाधिगमम् ॥ स्तोत्र ६९.२४ ॥

श्रीमदार्यावलोकितेश्वरभट्टारकस्य रूपस्तवं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ७०:


षडभिज्ञस्तोत्रम्

रूपलक्षणसंपूर्णो हीनोच्चसमसेवनः ।
सन्दर्शय सदा दानं नमस्ते दानपारग ॥ स्तोत्र ७०.१ ॥
शब्दलक्षणसंपूर्णः सुशोभो गुणसागरः ।
संश्रावय सदा शीलं नमस्ते शीलपारग ॥ स्तोत्र ७०.२ ॥
गन्धलक्षणसंपूर्णो दिव्यप्राणो विनायकः ।
संप्रापय जिन क्षान्तिं नमस्ते क्षान्तिपारग ॥ स्तोत्र ७०.३ ॥
रसलक्षणसंपूर्णः सुजिह्वो धर्मदेशकः ।
भाषस्व सौगतं धर्मं नमस्ते वीर्यपारगः ॥ स्तोत्र ७०.४ ॥
स्पर्शलक्षणसंपूर्णः अनिरुद्धो निरीहकः ।
संस्पर्शय जिन ध्यानं नमस्ते ध्यानपारग ॥ स्तोत्र ७०.५ ॥
धर्मलक्षणसंपूर्णः सत्त्वेषु समचिन्तकः ।
प्रज्ञोपायमहाप्राप्त नमस्ते बुद्धिपारग ॥ स्तोत्र ७०.६ ॥
षडभिज्ञस्तवं योऽयं त्रिसन्ध्यं भक्तिमान् पठेत् ।
संसारबन्धनं हित्वा स याति परमां गतिम् ॥ स्तोत्र ७०.७ ॥

श्रीमहाबुद्धभट्टारकस्य षडभिज्ञस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ७१:


षड्गतिस्तोत्रम्

पङ्केरुहस्थाय पदाम्बुजाय बन्धूकपुष्पारुणसुन्दराय ।
सरोजहस्ताय जटाधराय नमोऽस्तु तस्मै करूणामयाय ॥ स्तोत्र ७१.१ ॥
कापुत्रदेशोद्भवमङ्गलाय जिनेन्द्ररूपाय तथागताय ।
संसारदुःखार्णवपारगाय नमोऽस्तु तस्मै करूणामयाय ॥ स्तोत्र ७१.२ ॥
समन्तभद्राय सुरार्चिताय सुवर्णग्रैवेयकभूषिताय ।
चूडामणिशीर्षधराय तुभ्यं नमोऽस्तु तस्मै करूणामयाय ॥ स्तोत्र ७१.३ ॥
सौन्दर्यसान्द्राय वृषासनाय भक्तार्तिहन्त्रे च तथागताय ।
महार्हरत्नैः परिमण्डिताय नमोऽस्तु तस्मै करूणामयाय ॥ स्तोत्र ७१.४ ॥
सत्कण्ठकण्ठाय मनोहराय त्रैलोक्यसंपूजितसम्पदाय ।
कारुण्यसंपूर्णहृदम्बुजाय नमोऽस्तु तस्मै करूणामयाय ॥ स्तोत्र ७१.५ ॥
स्तोत्रं प्रचक्रे भुवि शंखकर्म पुण्यार्थतो यच्छतराजधीमान् ।
ये ये पठिष्यन्ति नराः प्रयत्नात्ते ते गताः श्रीसुरहर्म्यरम्यम् ॥ स्तोत्र ७१.६ ॥

श्री आर्यावलोकितेश्वरस्य षड्गतिस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ७२:

सप्तबुद्धस्तोत्रम्

उत्पन्नो वन्धुमत्यां नृपतिवरकुले यो विपश्यीतिनाम्ना
यस्याशीतिसहस्राण्यमरनरगुरोरायुरासीद्गतानाम् ।
येन प्राप्तं जिनत्वं दशबलबलिना पोतलावृक्षमूले
तं वन्दे ज्ञानवारि प्रणमितसकलं क्लेशवह्निं जिनेन्द्रम् ॥ स्तोत्र ७२.१ ॥
वंशे पृथ्वीश्वराणां महति पुरवरे यः प्रजातोऽरूणाक्षो
वर्षाणामायुरासीत्सकलगुणनिधेर्यस्य सप्तायुतानाम् ।
संप्राप्ता येन बोधिः परहितपटुना पुण्डरीकस्य मूले
तं वन्दे ज्ञानराशिं शिखिनमृषिवरं प्राप्तसंसारपारम् ॥ स्तोत्र ७२.२ ॥
यो जातो नोपमायां सुप्रथितयशसामन्वये पार्थिवाना-
मायुः षष्टिसहस्रादभवदुरुमतेर्यस्य संवत्सराणाम् ।
जित्वा क्लेशानशेषानमृतमधिगतं येन शालस्य मूले
तं वन्दे धर्मराजं भुवनहितकरं विश्वभूनामधेयम् ॥ स्तोत्र ७२.३ ॥
क्षेमावत्यां प्रजातो मनुजपतिसमे यो वशी विप्रवंशे
आयुर्वर्षायुतानि प्रवरगुणनिधेरष्टचत्वारि चैव ।
जैनेन्द्रं येन लब्धं त्रिभववधकरं ज्ञानखड्गेश्वरेण
वन्देऽहं सिंहकायं सुगतमनुपमं ककुप्छन्दं मुनीन्द्रम् ॥ स्तोत्र ७२.४ ॥
शोभावत्यां द्विजानां नरपतिमहिते योऽन्वये संप्रसूतस्
तस्यामायुः सहस्राण्यतिशयवपुषस्त्रिंशदेवं बभूव ।
बुद्धत्वं येन रत्नाचलवरगुरुणौदुम्बरे प्राप्तमासीद्
तं वन्दे शासितारं कनकमुनिमृषिं ध्वस्तमोहान्धकारम् ॥ स्तोत्र ७२.५ ॥
वाराणस्यां कृषीशक्षितिपतिमहिते विप्रवंशेऽभिजातो
यस्यामायुः सहस्राण्यतिशयमहितं विंशतिर्वत्सराणाम् ।
येन न्यग्रोधमूले त्रिभवजलनिधिः पोषितो दिव्यगत्या
तं वन्दे वन्दनीयं मुनिवरमनघं काश्यपं लोकनाथम् ॥ स्तोत्र ७२.६ ॥
यो जातः श्रीविशाले कपिलपुरवरे शाक्यराजेन्द्रवंशे
यस्यासीदायुरेकंशतमिह शरदां सर्वलोकैकबन्धोः ।
निर्गत्याश्वत्थमूले नमुचिमपि सताऽनुत्तरा येन बोधिस्
तं वन्दे शाक्यसिंहं सुरनरनमितं बुद्धमादित्यबन्धुम् ॥ स्तोत्र ७२.७ ॥
जातिं विप्रेतिवंशे नृपवरमहिते केतुमत्यां गृहीत्वा
बुद्धत्वं येन लब्धमतिगुणनिधिना नागवृक्षस्य मूले ।
अष्टावब्दायुतानि क्षपितभगवतो भावि यस्याग्रमायुर्
वन्दे मैत्रेयनाथं तुषितपुरवरे भाविनं लोकनाथम् ॥ स्तोत्र ७२.८ ॥
स्तुत्वा वै सप्तबुद्धान् सकलमुपगतान् सप्तसप्तार्कभासो
मैत्रेयं च स्तुवन् वै तुषितपुरगतं भाविनं लोकनाथम् ।
यत्पुण्यं संप्रसूतं शुभगतिफलदं देहिनामेव सर्वं
छित्वा संक्लेशपाशान्मुनय इव चरन्निर्वृतिं स प्रयातु ॥ स्तोत्र ७२.९ ॥
श्रीसप्तबुद्धस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ७३:


सप्तजिनस्तवः

जगद्गुरुं सुरनरलोकपूजितं कृपापटुं परहितमोक्षदेशकम् ।
विपश्यिनं त्रिभवमहौघसारगं नमामि तं सुगतगतिं तथागतम् ॥ स्तोत्र ७३.१ ॥
अनन्तपारे भवसागरेऽस्मिन्निमज्यमानं प्रसमीक्ष्य लोकम् ।
प्रकाशितो येन हिताय धर्मो नमोऽस्तु तस्मै शिखिने जिनाय ॥ स्तोत्र ७३.२ ॥
वन्दे विश्वभुवं बुद्धं चन्द्रार्काधिकतेजसम् ।
सागरौघमिवागाघं ज्ञानेन विनयेन च ॥ स्तोत्र ७३.३ ॥
यस्येन्दुरश्मिप्रतिमैर्यशोभिरलंकृता भाति वसुन्धरेयम् ।
औदुम्बरं पुष्पमिवाद्भुतं तं वन्दे ककुप्छन्दमहामुनीन्द्रम् ॥ स्तोत्र ७३.४ ॥
विसारिणा विगतमलेन चेतसा विरागिणा सततहितानुकारिणा
हतं तमो विगतमलेन येन तं सुरार्चितं कनकमुनिं नमाम्यहम् ॥ स्तोत्र ७३.५ ॥
प्रतप्तचामीकररश्मिगौरं सहस्रसूर्याधिकदीप्ततेजसम् ।
लोकोत्तमं सर्वजनाभिवन्द्यं वन्दाम्यहं काश्यपनामधेयम् ॥ स्तोत्र ७३.६ ॥
वाक्यांशुजालैः प्रतिबोध्य लोकं सूर्याशुजालैरिव पद्मषण्डम् ।
यो निर्वृतः शाक्यमुनिप्रदीपस्तस्मैः नमः परमकारुणिकाय शास्त्रे ॥ स्तोत्र ७३.७ ॥
मैत्रेयनामा तुषितालयस्थो यस्यैकजन्मान्तरिता हि बोधिः ।
उत्पत्स्यते यः सुगतः पृथिव्यां सर्वात्मनाऽहं प्रणतोऽस्मि तस्मै ॥ स्तोत्र ७३.८ ॥
स्तुत्वा मया सप्तजिनानतीताननागतं चाष्टमबोधिसत्त्वम् ।
यत्पुण्यमासादितप्रमेयं निरामयास्तेन भवन्तु सत्त्वाः ॥ स्तोत्र ७३.९ ॥

श्रीसप्तजिनस्तवः समाप्तः ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ७४:


सप्ताक्षरस्तोत्रम्
ओं नमो लोकनाथाय मत्स्येन्द्राय विष्णवे
नमामि जिननाथाय नित्यानित्यविधायिने ।
निरम्बरविलासाय निर्विकल्पाय ते नमः ॥ स्तोत्र ७४.१ ॥
मोक्षदाता कृतमोक्षो मोक्षसौख्यप्रदायकः ।
मेरुमण्डलमध्यस्थमोक्षदाय नमोऽस्तु ते ॥ स्तोत्र ७४.२ ॥
लोलकन्दर्पपाशाय लोकेशाय महात्मने ।
लोकरक्षाय देवाय लोकनाथाय ते नमः ॥ स्तोत्र ७४.३ ॥
कनकाचलमध्यस्थकिन्नरैरुपपद्यते ।
कीर्तिहेतोः समाध्येषा कान्तिदं त्वामुपास्महे ॥ स्तोत्र ७४.४ ॥
नाथमन्त्रसमुज्ज्वालनागाभरणधारिणे ।
निरवद्याय बुद्धाय बोधिदाय नमोऽस्तु ते ॥ स्तोत्र ७४.५ ॥
स्थानरक्षाकृता धीर स्थानभ्रष्टप्रपालक ।
लोचना-मामकी-तारा-पाण्डराभ्यो नमो नमः ॥ स्तोत्र ७४.६ ॥
यक्षराक्षसवेतालभुजङ्गभयहारिणे ।
अमिताभकिरीटाय सिद्धिदाय नमोऽस्तु ते ॥ स्तोत्र ७४.७ ॥
भिक्षुरोमसहस्राणि भिक्षुरक्षाय ते नमः ।
श्लोकाष्टकमिदं पुण्यं कीर्तितं ते समाधिप ॥ स्तोत्र ७४.८ ॥

श्रीमदार्यावलोकितेश्वरस्य सप्ताक्षरस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ७५:


सप्तविधानुत्तरस्तोत्रम्

नमः श्रीलोकनाथाय

अमितरुचिशिरःस्थं पद्मपत्रायताक्षं
दुरितकृतविनाशं मोहमायाऽहिताक्षम् ।
करधृतकनकाब्जं लोकपालैकदक्षं
प्रणमितशिरसाऽहं नौमि तं लोकनाथम् ॥ स्तोत्र ७५.१ ॥
अरुणवरुणशोभाबोधिविज्ञानहेतुं
मणिमयमुकुटं संसारकाम्भोधिसेतुम् ।
कृतमनसिजनाशं बोधिसत्त्वादिकेतुं
प्रणमितशिरसाऽहं नौमि तं लोकनाथम् ॥ स्तोत्र ७५.२ ॥
सरसिजकृतवासं दूरकन्दर्पपाशं
सुरनरदनुजाशं पूर्णचन्द्रप्रकाशम् ।
सुकृतजनविलासं कोटिसूर्यावभासं
प्रणमितशिरसाऽहं नौमि तं लोकनाथम् ॥ स्तोत्र ७५.३ ॥
उरसि विहितनागं मोचिताशेषरागं
भवजलधिविभागं मोक्षसौख्यैकमार्गम् ।
प्रतपितकनकाङ्गं बोधिबोधैकरागं
प्रणमितशिरसाऽहं नौमि तं लोकनाथम् ॥ स्तोत्र ७५.४ ॥
जिनवरसुतराजं मुक्तिमालाविराजं
सुललितफणिराजं कीर्णिताचाभिराजम् ।
प्रमुदितवलिराजं पालितामर्त्यराजं
प्रणमितशिरसाऽहं नौमि तं लोकनाथम् ॥ स्तोत्र ७५.५ ॥
धृतमधुकररूपं क्षुप्तिपासान्तकूपं
सुचरितहयरूपं सिंहलादन्तभूपम् ।
अगुरुसुरभिधूपं धारिताशेषरूपं
प्रणमितशिरसाऽहं नौमि तं लोकनाथम् ॥ स्तोत्र ७५.६ ॥
त्रिविधविधृतपापं मे हरन्तं त्रितापं
प्रतिदिनमितिजापं देवचक्रे विलापम् ।
निरयभयकलापं भेदकाज्ञानचापं
प्रणमितशिरसाऽहं नौमि तं लोकनाथम् ॥ स्तोत्र ७५.७ ॥
विहितशुभजनानां मुक्तितापोद्यतानां
विगलितकलुषाणां भक्तिपूजारतानाम् ।
वरकुशलसमूहं संप्रपेदे स्वभक्त्या
प्रणमितशिरसाऽहं नौमि तं लोकनाथम् ॥ स्तोत्र ७५.८ ॥
दशबलकृतसिद्धिं संवधे बुद्धबोधिं
जननमरणभीतं मारपाशाभिनीतम् ।
मनसि मलिनवृत्ते पूरिताज्ञानवित्ते
प्रणमितशिरसाऽहं नौमि तं लोकनाथम् ॥ स्तोत्र ७५.९ ॥
प्रवरसुगतरत्नं धर्मकायं संसंघं
क्षरणमिह प्रयामि कारितानङ्गभङ्गम् ।
प्रमुदितमनसाप्तं बोधिलाभैकयत्नं
प्रणमितशिरसाऽहं नौमि तं लोकनाथम् ॥ स्तोत्र ७५.१० ॥
श्रीलोकनाथचरणाम्बुजभक्तिपद्म-
पीयूषनन्दरचितानतिविस्तराढ्यम् ।
यत्सप्तधार्चनयुतं सरसातिहृद्यं
सौख्यावतीगमनमार्गकरं तु सद्यः ॥ स्तोत्र ७५.११ ॥
स्तुत्वा लोकगुरुं मुनीश्वरमिमं सर्वार्थसिद्धिप्रदं
यत्पुण्यं समुपार्जितं व्रजतु तत्पुण्येन सौख्यावतीम् ।
श्रीलोकेश्वरपादपङ्कजरसोल्लासैकहर्षोदितं
लोकक्लेशहरं सुदुर्जयवरं जित्वा प्रमुक्तामलम् ॥ स्तोत्र ७५.१२ ॥

श्रीमदार्यावलोकितेश्वरस्य सप्तविधानुत्तररस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ७६:


षट्पारमितास्तोत्रम्

दानबलेन समुद्गतबुद्धो दानबलाधिपता नरसिंहे ।
दानबलेक्षक श्रूयति शब्दः कारुणिकेन पुरे प्रविशन्तम् ॥ स्तोत्र ७६.१ ॥
शीलबलेन समुद्गतबुद्धो शीलबलाधिपता नरसिंहे ।
शीलबलेक्षक श्रूयति शब्दः कारुणिकेन पुरे प्रविशन्तम् ॥ स्तोत्र ७६.२ ॥
क्षान्तिबलेन समुद्गतबुद्धो क्षान्तिबलाधिपता नरसिंहे ।
क्षान्तिबलेक्षक श्रूयति शब्दः कारुणिकेन पुरे प्रविशन्तम् ॥ स्तोत्र ७६.३ ॥
वीर्यबलेन समुद्गतबुद्धो वीर्यबलाधिपता नरसिंहे ।
वीर्यबलेक्षक श्रुयति शब्दः कारुणिकेन पुरे प्रविशन्तम् ॥ स्तोत्र ७६.४ ॥
ध्यानबलेन समुद्गतबुद्धो ध्यानबलाधिपता नरसिंहे ।
ध्यानबलेक्षक श्रुयति शब्दः कारुणिकेन पुरे प्रविशन्तम् ॥ स्तोत्र ७६.५ ॥
प्रज्ञबलेन समुद्गतबुद्धः प्रज्ञबलाधिपता नरसिंहे ।
प्रज्ञबलेक्षक श्रूयति शब्दः कारुणिकेन पुरे प्रविशन्तम् ॥ स्तोत्र ७६.६ ॥

श्रीषट्पारमितास्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ७७:


षट्त्रिंशत्संवरस्तुतिः

श्रीसंवरं महावीरं वाराहीं चापि योगिनीम् ।
नमामि सर्वभावेन योगिनीजालनायकम् ॥ स्तोत्र ७७.१ ॥
डाकिनीं च तथा लामां खण्डरोहां च रूपिणीम् ।
चतुरोऽमृतभाण्डांश्च बोधिचित्तेन पूरितान् ॥ स्तोत्र ७७.२ ॥
पुल्लीरमलयोद्भूतं खण्डकपालसंवरम् ।
प्रचण्डालिङ्गणं वीरं नमामि शिरसि स्थितम् ॥ स्तोत्र ७७.३ ॥
जालन्धरात्समुत्पन्नं महाकंकालसंवरम् ।
चण्डाल्यालिङ्गणं वीरं शिखादेशे स्थितं नमे ॥ स्तोत्र ७७.४ ॥
ओडियानात्समुद्भूतं कंकालनाम संवरम् ।
प्रभावतीसमापन्नं सव्यकर्णस्थितं नमे ॥ स्तोत्र ७७.५ ॥
अर्बुदपीठमध्यस्थं संवरं विकटदंष्ट्रिणम् ।
महानासासमापन्नं पृष्ठदेशे स्थितं नमे ॥ स्तोत्र ७७.६ ॥
गोदावरीसमुद्भूतं सुरावीरिणसंवरम् ।
संपुटं वीरमत्याख्या वामकर्णस्थितं नमे ॥ स्तोत्र ७७.७ ॥
रामेश्वरोद्भवं वीरममिताभाख्यसंवरम् ।
खर्वरोसंपुटं नाथं भ्रुवोर्मध्यस्थितं नमे ॥ स्तोत्र ७७.८ ॥
देवीकोटोद्भवं नाथं वज्रप्रभाख्यसंवरम् ।
लङ्केश्वरीसमापन्नं नमामि नेत्रकोणगम् ॥ स्तोत्र ७७.९ ॥
मारवाख्यात्समुत्पन्नं वज्रदेहाख्यसंवरम् ।
द्रुमच्छायासमापन्नं नमामि स्कन्धदेशगम् ॥ स्तोत्र ७७.१० ॥
कामरूपोद्भवं वीरमङ्गुलिकाख्यसंवरम् ।
ऐरावतीसमापन्नं नमामि कक्षदेशगम् ॥ स्तोत्र ७७.११ ॥
ओकारस्थानसंजातं वज्रजटिलसंवरम् ।
भैरवालिङ्गणं वीरं तनुयुगोद्भवं नमे ॥ स्तोत्र ७७.१२ ॥
त्रिशकुन्यद्भवं नाथं महावीराख्यसंवरम् ।
वायुवेगासमापन्नं नाभिदेशस्थितं नमे ॥ स्तोत्र ७७.१३ ॥
कौशलायां समुद्भूतं वज्रहूंकारसंवरम् ।
सुराभक्षीसमापन्नं नमामि नासिकाग्रजम् ॥ स्तोत्र ७७.१४ ॥
कलिङ्गपीठसंजातं सुप्रभानाम संवरम् ।
श्यामादेवी समापन्नं नमामि मुखभागजम् ॥ स्तोत्र ७७.१५ ॥
लम्पाकस्थानसंभूतं वज्रप्रभाख्यसंवरम् ।
सुभद्रालिङ्गणं वीरं कण्ठदेशोद्भवं नमे ॥ स्तोत्र ७७.१६ ॥
काञ्च्याख्यपीठसंजातं महाभैरवसंवरम् ।
हयकर्णासमापन्नं नमामि हृदिमध्यगम् ॥ स्तोत्र ७७.१७ ॥
हिमालयोद्भवं वीरं विरूपाक्षाख्यसंवरम् ।
खगाननासमापन्नं मेढ्रस्थानगतं नमे ॥ स्तोत्र ७७.१८ ॥
प्रेतपुर्यां समुद्भूतं महाबलाख्यसंवरम् ।
चक्रवेगासमापन्नं लिङ्गस्थानगतं नमे ॥ स्तोत्र ७७.१९ ॥
गुहदेशात्समुद्भूतं रत्नवज्राख्यसंवरम् ।
खण्डरोहासमापन्नं नमामि गुदमध्यगम् ॥ स्तोत्र ७७.२० ॥
सौराष्ट्रदेशसंभूतं हयग्रीवाख्यसंवरम् ।
शौण्डिन्यालिङ्गणं वीरं नमामि उरुमध्यगम् ॥ स्तोत्र ७७.२१ ॥
सुवर्णद्वीपसंजातमाकाशगर्भसंवरम् ।
चक्रवर्मिणीसमापन्नं जङ्घामध्यगतं नमे ॥ स्तोत्र ७७.२२ ॥
नगरपीठमध्यस्थं श्रीहेरुकाख्यसंवरम् ।
सुवीरालिङ्गणं वीरं नमाम्यङ्गुलिवर्तिनम् ॥ स्तोत्र ७७.२३ ॥
सिन्धुदेशसमुद्भूतं पद्मनृत्याख्यसंवरम् ।
महाबलासमापन्नं पादपृष्ठगतं नमे ॥ स्तोत्र ७७.२४ ॥
मरुतीपीठसंजातं वैरोचनाख्यसंवरम् ।
चक्रवर्तिनीसमापन्नं नमाम्यङ्गुष्ठमध्यगम् ॥ स्तोत्र ७७.२५ ॥
कुलतायाः समुद्भूतं वज्रसत्त्वाख्यसंवरम् ।
महावीर्यासमापन्नं जानुद्वयगत नमे ॥ स्तोत्र ७७.२६ ॥
पूर्वद्वारे स्थितं वीरं वज्रचण्डाख्यसंवरम् ।
काकास्यालिङ्गणं वीरं नमामि सुरनायकम् ॥ स्तोत्र ७७.२७ ॥
उत्तरद्वारमध्यस्थं वज्रानलाख्यसंवरम् ।
उलूकास्यासमापन्नं नमामि यक्षनायकम् ॥ स्तोत्र ७७.२८ ॥
पश्चिमद्वारमध्यस्थं वज्रोष्णीषाख्यसंवरम् ।
श्वानास्यासम्पुटं वीरं नमामि पन्नगाधिपम् ॥ स्तोत्र ७७.२९ ॥
दक्षिणद्वारमध्यस्थं वज्रकुण्डलिसंवरम् ।
शूकरास्यासमापन्नं नमामि यमनायकम् ॥ स्तोत्र ७७.३० ॥
आग्नेयदिग्विमात्रस्थं वज्रयक्षाख्यसंवरम् ।
यमदाढीसमापन्नं नमामि वह्निनायकम् ॥ स्तोत्र ७७.३१ ॥
नैरृत्यदिग्विभाषस्थं वज्रकीलाख्यसंवरम् ।
यमदूतीसमापन्नं नमामि राक्षसाधिपम् ॥ स्तोत्र ७७.३२ ॥
वायव्यदिग्विभागस्थं वज्रमहाबलाह्वयम् ।
यमदंष्ट्रीसमापन्नं नमामि पवनाधिपम् ॥ स्तोत्र ७७.३३ ॥
ईशानदिग्विभागस्थं वज्रभीषणसंवरम् ।
यममथनीसमापन्नं नमामि भूतनायकम् ॥ स्तोत्र ७७.३४ ॥
एतान्देवान्नमस्यामि दिग्विदिक्षु सुसंस्थितान् ।
वीरान् वीरेश्वरीः सर्वा हेरुकं परमेश्वरम् ॥ स्तोत्र ७७.३५ ॥
सहजानन्दात्मकं देवं विशुद्धं ताण्डवान्वितम् ।
डाकिनीजालमध्यस्थं प्रत्यात्मवेद्यगोचरम् ॥ स्तोत्र ७७.३६ ॥
स्तुत्वेदं देवतीचक्रं यन्मयोपार्जितं शुभम् ।
तेन पुण्येन लोकोऽस्तु वज्रडाकपरायणः ॥ स्तोत्र ७७.३७ ॥

श्री षट्त्रिंशत्संवरगणचक्रमण्डलस्तुतिः समाप्ताः ॥

___________________________________________________________________________

दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ७८:


सत्त्वाराधनगाथा

आर्य नागार्जुनकृता

सत्त्वार्थमेव मयि तिष्ठति सत्त्वश्रद्धा नान्यत्र सा, ह्यहमहोऽधिगृहीतसत्त्वः ।
चर्याऽधमा करुणया रहिता भवेद्या संभाव्यते करुणयैव प्रहाणमस्याः ॥ स्तोत्र ७८.१ ॥
सत्त्वेषु यस्य नितरां करुणाप्रवृत्तिराराधकः स मम शासनमर्मवेत्ता ।
शीलं श्रुतिश्च करुणा च सुधोश्च यस्य नित्यं स एव सुगतार्चनकृन्निगद्यते ॥ स्तोत्र ७८.२ ॥
कल्याणकारमधिकृत्य गतोऽस्मि सिद्धिं सत्त्वार्थमेव तनुमेष समुद्वहामि ।
नैवं क्रियेत यदि सत्त्वहितं मया चेद्व्यर्थं करोमि तनुपोषणमन्नपानैः ॥ स्तोत्र ७८.३ ॥
सत्त्वान् हिनस्ति मनसापि हि यः स कस्मान्मामेव संश्रयति यो मयि निर्व्यपेक्षः ।
पूजा तु सा भवति सत्त्वहितेक्षणापि पूज्यस्य या मनसि तुष्टिमुपाददाति ॥ स्तोत्र ७८.४ ॥
हिंसात्मिका परविहेठनसम्भवा वा पूजा न पूज्यमनुगच्छति संस्कृतापि ।
दाराः सुताश्च विभवश्च महत्त्व(च्च) राज्यं मांसं च शोणितवसे नयते शरीरम् ॥ स्तोत्र ७८.५ ॥
येषां प्रियत्वमधिकृत्य मयोज्झितं यत्यस्तान् विहेठयति तेन विहेठितोऽहम् ।
सत्त्वोपकारपरमा हि ममाग्रपूजा सत्त्वापकारपरया च पराभवः स्यात् ॥ स्तोत्र ७८.६ ॥
सत्त्वान् प्राप्य मया कृतानि कुशलान्याराधितास्तायिनः
प्राप्ताः पारमिताश्च सत्त्वसमितेरेवार्थमातिष्ठता ।
सत्त्वार्थेन समुद्यतेन मनसा मारस्य भग्नं बलं
सत्त्वैरेव तथा तथा विरचितं येनास्मि बुद्धः कृतः ॥ स्तोत्र ७८.७ ॥
कस्मिन् वस्तुनि सिद्ध्यतामिह कृपा मैत्री च क्वालम्बतां
क्वोपेक्षामुदितादिवस्तुविषयः कस्मिन् विमोक्षादयः ।
कस्यार्थे करुणापरेण मनसः क्षान्तिश्चिरं भाविता
न स्युर्जन्मनि जन्म(नि) प्रियविधौ मित्रं यदि प्राणिनः ॥ स्तोत्र ७८.८ ॥
सत्त्वा एव गजादिभावगतयो दत्ता मयाऽनेकशः
सत्त्वा एव च पात्रतामुपगतं देयं मया ग्राहिताः ।
सत्त्वैरेव विचित्रभावगमनादस्मत्कृपा वर्धिता
सत्त्वानेव न पालयामि यदि चेत्कस्यार्थमर्थः कृतः ॥ स्तोत्र ७८.९ ॥
संसारे व्यसनाभिघातबहुले न स्युर्यदि प्राणिनो
जन्मावर्तविडम्बनेन यमलोकं प्राप्य सात्मीकृताः ।
संसारात्तरणं च सौगतमिदं महात्म्यमत्यद्भुतं
कस्यार्थेन समीहितं यदि न मे सत्त्वा भवेयुः प्रियाः ॥ स्तोत्र ७८.१० ॥
यावच्चेदं ज्वलति जगतः शासनं शासनं मे
तावत्स्थेयं परहितपरैरात्मवद्भिर्भवद्भिः ।
श्रुत्वा श्रुत्वा मम विरचितं सत्त्वहेतोरखिन्नैः
खेदः कार्यो न च तनुमिमं मुक्तसारं भवद्भिः ॥ स्तोत्र ७८.११ ॥

सम्यक्सम्बुद्धभाषिता सत्त्वाराधनगाथा समाप्ता ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ७९:


शाक्यसिंहस्तोत्रम्

ब्रह्मणा कृतम्

नमः शाक्येन्द्राय ।

नमोऽस्तु लोकाधिप शाक्यराज सद्धर्मपङ्केरुहभास्कराय ।
क्लेशारिवर्गाभिहताय तुभ्यं संबोधिदीपैर्हतमोहजाल ॥ स्तोत्र ७९.१ ॥
ब्रह्मर्षिराजर्षिसुरर्षिसङ्घैः प्राप्तुं न यच्छक्यमनेकरत्नैः ।
प्राप्तं त्वया ज्ञानमनन्तधर्मं येनाकरिष्यः सकलस्य हैत्यम् ॥ स्तोत्र ७९.२ ॥
प्रवर्तितं येन सुधर्मचक्रं यस्मिन्मही सोदधिशैलराजा ।
आनन्दितेव चलिता ह्यजस्रं नमोऽस्तु तुभ्यं त्रिभवाधिपाय ॥ स्तोत्र ७९.३ ॥
यस्मिंश्च वातास्त्रिगुणेन युक्ता ववुर्नभस्तो निपतन्ति वस्त्राः(र्षाः) ।
विचित्रपुष्पाणि सुगन्धि वारि नमोऽस्तु तुभ्यं जगदेकनाथ ॥ स्तोत्र ७९.४ ॥
अनन्यजेयो नमुचिर्वरिष्ठैः सैन्यैर्वृतः कोटिशतप्रमाणैः ।
जितं त्वयैकेन निरायुधेन नमोऽस्तु तुभ्यं बलवर्तनाय ॥ स्तोत्र ७९.५ ॥
येन त्रिलोकीं प्रतिपालितुं तन्मायासुकज्जाज्वलयन्(?) प्रजातम् ।
स्वभावतो जन्मजरान्तकारिणे नमोऽस्तु तुभ्यं जगदेकनाथ ॥ स्तोत्र ७९.६ ॥
त्रैधातुलोकेषु विकासितुं तां संबोधिचर्यामपवर्गसेतुम् ।
तुषितायुतो जन्म चकार मर्त्ये नमोऽस्तु तुभ्यं वरबोधिराज ॥ स्तोत्र ७९.७ ॥
सम्यक्प्रतिज्ञां प्रतिकृत्य येन संप्रेष्यते मोक्षपुरे जनौघः ।
तदर्थमायासि च मर्त्यलोके नमोऽस्तु तुभ्यं सुमहत्प्रतिज्ञ ॥ स्तोत्र ७९.८ ॥
यश्चाष्टकं ब्रह्मकृतं सुपुण्यं पठिष्यति शाक्यवराग्रतः स्थः ।
दुःखं महापापभयं च हित्वा श्रीश्रीघने यास्यति पत्तने मुदा ॥ स्तोत्र ७९.९ ॥

ब्रह्मणा कृतं श्रीशाक्यसिंहस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ८०:


शाक्यसिंहस्तोत्रम्

छन्दोऽमृतोद्धृतम्

नमामि तं भिक्षुगणैरूपेतं तथागतैर्वृक्षतले निषण्णम् ।
अनन्तरोदीरितलक्ष्मभाजौ पादौ यदीयावुपजातयस्ताः ॥ स्तोत्र ८०.१ ॥
शाक्येन्द्रवंशाललितावतंसमंशाधिकाभं कनकाधिकाभम् ।
नमामि बुद्धं ह्युपजातिसिद्धं सर्वार्थसिद्धाख्यकुमारवर्यम् ॥ स्तोत्र ८०.२ ॥
नमामि नित्यं निरवद्यवृत्तं निरंजनं निर्मलदेहरूपम् ।
निःशेषसत्त्वोद्धरणैकचित्तं चन्द्राननं शुभ्रपदारविन्दम् ॥ स्तोत्र ८०.३ ॥
शौद्धोदनिं गौतमिपालनीयं मायासुतं मारजितं महान्तम् ।
महेश्वराद्यैर्महनीयमूर्तिममेयमाहात्म्यममेयधर्मम् ॥ स्तोत्र ८०.४ ॥
भवोदधेस्तीर्णमनन्तपुण्यं भवादिदेवैरभिवन्द्यपादम् ।
अनन्तभव्याकृतिभावनीयं तं नौमि भव्योज्ज्वलभूषिताङ्गम् ॥ स्तोत्र ८०.५ ॥
बभाण वंशस्थविरो नृपाधिपो जनान् प्रतीत्याह्वयतात्मजं मम ।
कृतारिभङ्गं जिनराजमीश्वरं गतं षडब्दं च वियोगभावयोः ॥ स्तोत्र ८०.६ ॥
भजस्व वंशस्थविरं मुनीश्वरं महावने वृक्षतले शुचिस्थले ।
जगद्धितं यज्जनन जरान्तकं जगज्जनन्या वरदक्षपार्श्वजम् ॥ स्तोत्र ८०.७ ॥
शाक्येन्द्रवंशोदधिचन्द्रमुद्गतं श्रीशाक्यसिंहं चतुराननैः स्तुवन् ।
प्राशिष्ट ब्रह्मा चतुराननं स्वकं चतुर्गुणं पुण्यमवाप्तमित्यहो ॥ स्तोत्र ८०.८ ॥
दैत्येन्द्रवंशाग्निरसौ जनार्दनो द्वाभ्यां विधायाञ्जलिमम्बुजासनम् ।
दोष्णाममंसच्चतुरश्चतुर्भुजाद्द्वैगुण्यमाप्तं सुकृतं मयेति ॥ स्तोत्र ८०.९ ॥

छन्दोऽमृतोद्धृतं श्रीशाक्यसिंहस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ८१:


शाक्यसिंहस्तोत्रम्
दुर्गतिपरिशोधनोद्धृतम्

ओं नमः शाक्यसिंहाय

नमस्ते शाक्यसिंहाय धर्मचक्रप्रवर्तक ।
त्रैधातुकं जगत्सर्वं शोधयेत्सर्वदुर्गतिम् ॥ स्तोत्र ८१.१ ॥
नमस्ते वज्रोष्णीषाय धर्मधातुस्वभावक ।
सर्वसत्त्वहितार्थाय आत्मतत्त्वप्रदेशक ॥ स्तोत्र ८१.२ ॥
नमस्ते रत्नोष्णीषाय समन्तात्तत्त्वभावनैः ।
त्रैधातुकं स्थितं सर्वमभिषेकप्रदायक ॥ स्तोत्र ८१.३ ॥
नमस्ते पद्मोष्णीषाय स्वभावप्रत्यभाषक ।
आश्वासयन्यः सत्त्वेषु धर्मामृतं प्रवर्तयेत् ॥ स्तोत्र ८१.४ ॥
नमस्ते विश्वोष्णीषाय स्वभावकृतमनुस्थित ।
विश्वकर्मकरो ह्येष सत्त्वानां दुःखशान्तये ॥ स्तोत्र ८१.५ ॥
नमस्ते तेजोष्णीषाय त्रैधातुकमभाषक ।
सर्वसत्त्व उपायेषु सत्त्वदृष्टं करिष्यते ॥ स्तोत्र ८१.६ ॥
नमस्ते ध्वजोष्णीषाय चिन्तामणिध्वजाधर ।
दानेन सर्वसत्त्वानां सर्वाशापरिपूरक ॥ स्तोत्र ८१.७ ॥
नमस्ते तृष्णोष्णीषाय क्लेशोपक्लेशछेदन ।
चतुर्मारबलं भग्नं सत्त्वानां बोधिप्राप्तये ॥ स्तोत्र ८१.८ ॥
नमस्ते छत्रोष्णीषाय आतपत्रं सुशोभनम् ।
त्रैधातुक जगत्सर्वं धर्मराजत्वप्रापकम् ॥ स्तोत्र ८१.९ ॥
लास्या माला तथा गीता नृत्या देवीचतुष्टयम् ।
पुष्पा धूपा च दीपा च गन्धादेवी नमोऽस्तु ते ॥ स्तोत्र ८१.१० ॥
द्वारमध्यस्थिता ये च अंकुशपाशफोटकाः ।
श्रद्धाभावविनिर्ज्ञातं द्वारपाल नमोऽस्तु ते ॥ स्तोत्र ८१.११ ॥
वेदिकादौ स्थिता ये च चतस्रो द्वारपालिकाः ।
मुदितादौ दश स्थित्वा बोधिसत्त्व नमोस्तु ते ॥ स्तोत्र ८१.१२ ॥
ब्रह्मेन्द्ररुद्रचन्द्रार्का लोकपालाश्चतुर्दिशम् ।
अग्नी राक्षसवायुश्च भूताधिपते नमोस्तु ते ॥ स्तोत्र ८१.१३ ॥
अनेन स्तोत्रराजेन संस्थितो मण्डलाग्रतः ।
वज्रघण्टाघरो मन्त्री इदं स्तोत्रमुदाहरेत् ॥ स्तोत्र ८१.१४ ॥

दुर्गतिपरिशोधनोद्धृतं श्रीशाक्यसिंहस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ८२:


शाक्यसिंहस्तोत्रम्

नवग्रहकृतम्

प्रणमामि जिनं सुगतं सततं तपनीयहिरण्यशरीरच्छविम् ।
वरचक्रविभूषितपाणितलं ससुरासुरमानुषपापहरम् ॥ स्तोत्र ८२.१ ॥
प्रणमामि मुनीन्द्रगुरुं ललितं सतताकुलनिर्जितमारबलम् ।
दशपारमिताप्रतिबोधकरं चतुर्रार्यविबोधकरं सुकरम् ॥ स्तोत्र ८२.२ ॥
प्रणमामि हितङ्करदेवनरं सनरामरपूजितदेववरम् ।
अमरादिकषड्गतिहैत्यकरं सजराजनिमृत्युभयादिहरम् ॥ स्तोत्र ८२.३ ॥
प्रणमामि सुखाकरबोधिभरं स्वसुखं प्रददौ करुणाशयतः ।
परदुःखमसह्य चकार जनुर्गतदोषनिराकुलशाक्यकुले ॥ स्तोत्र ८२.४ ॥
प्रणमामि च लोकहिताय गृहं विजहौ पितरं रमणीसहितम् ।
हयकण्ठकछन्दकदेववृतो मुदितोऽभ्यगमत्सुवने विजने ॥ स्तोत्र ८२.५ ॥
प्रणमामि तपोवनसुभ्रमितं प्रचकार च यस्तु महर्षिगणान् ।
चतुरार्यकब्रह्मविहारपरान् सुगतस्मरणैकतपोव्रतिकान् ॥ स्तोत्र ८२.६ ॥
प्रणमामि महाद्रुममूलवरे सुतृणासनसंश्रितवज्रधरम् ।
शतकोटिसुमारबलास्त्रहरं शतसंख्यतथागतपुत्रवृतम् ॥ स्तोत्र ८२.७ ॥
प्रणमामि च मल्लिकपञ्चशता वणिजः प्रतिपालनमेव कृताः ।
वणिजार्पितपञ्चसुधानयकं शुभपायसभोजनभक्षकृतम् ॥ स्तोत्र ८२.८ ॥
प्रणमामि सुवर्तितधर्मवरं मृगदाववने चतुरासनके ।
विधिशक्रसुरासुरलोकवृतं सुशरीरमहोज्ज्वलसर्वदिशम् ॥ स्तोत्र ८२.९ ॥
गुरुनिर्मितकं सुगतस्तवकं पठनं कुरुते किल यो मनुजः ।
ग्रहरोगभयं नहि तस्य सदा स तु यास्यति मोक्षपुरे सुपुरे ॥ स्तोत्र ८२.१० ॥

आदित्यादिनवग्रहकृतं श्रीशाक्यसिंहस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ८३:


शाक्यसिंहस्तोत्रम्

शङ्करकृतम्

नमामि सौगतं जिनं लसद्वितानभासुरं
सहस्रसूर्यरोचिषं शशाङ्ककोटिनिर्मलम् ।
सरोमकूपमण्डलाद्गलत्सुसूक्ष्मतेजसं
सहस्रनेमिचक्रिताङघ्रिपद्मपाणिशोभितम् ॥ स्तोत्र ८३.१ ॥
भजामि लोकनायकं सशोकरोगनाशकं
जराविपद्भयान्तकं भवार्णवप्रतारकम् ।
प्रबुद्धपङ्कजासनं विबुद्धबोधिकाननं
त्रिलोकलोकभावनं जगत्त्रयैकपावनम् ॥ स्तोत्र ८३.२ ॥
नमोऽस्तु पालभुं जगच्चकार जन्म मानवं
विशुद्धशाक्यसागरे पयोनिधौ शशी यथा ।
कथासुधामयोऽधुना विनोदयिष्यते भवान्
त्रिजालमोहतामसं विनाशयिष्यसे ज्वलन् ॥ स्तोत्र ८३.३ ॥
स्थिताय बोधिमण्डपे हिताय लोकसंचयं
जिताय मारसैन्यकं श्रिताय सत्तृणासनम् ।
सुजातशाक्यभूपतेर्युताय पारमार्थकै-
र्वृताय बोधिसंवरैर्नमोऽस्तु धर्मराज ते ॥ स्तोत्र ८३.४ ॥
भजामि भव्यभावुकं भवस्य भावभेदकं
सुबोधिवैभवोद्भवं सुभाद्रिकं शुभांशिकम् ।
भवौघभारभेदितुं बभार बोधिभारकं
सुभद्रभानुभास्वरं सुभावितं शुभावहम् ॥ स्तोत्र ८३.५ ॥
जिनेन्द्रमूलमण्डपे लसद्वितानविस्तृते
सहस्रकल्पपादपे प्रपूर्णवत्प्रशोभिते ।
हिरण्यरत्नवेदिकाकुशासनस्थितं विभुं
नमामि शाक्यसौगतं तथागतं वरं सदा ॥ स्तोत्र ८३.६ ॥
पठन्ति ये जिनाग्रतो विनिर्मितं हरेण तत्
सुपञ्चपञ्चचामरं त्रिकालमेव मङ्गलम् ।
सुकीर्तिधर्मसंयुतं लसन्ति सप्त वृद्धयो
व्रजन्ति ते सुखावतीं सुखेन सत्सुखावतीम् ॥ स्तोत्र ८३.७ ॥
शङ्करकृतं श्रीशाक्यसिंहस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ८४:


शाक्यसिंहस्तोत्रम्

सुरपतिकृतम्

नौभि श्रीशाक्यसिंहं सकलहितकरं धर्मराजं महेशं
सर्वज्ञं ज्ञानकायं त्रिमलविरहितं सौगतं बोधिराजम् ।
धर्माधारं मुनीन्द्रं दशबलबलिनं श्रीघनं विश्वरूपं
संबुद्धं लोकनाथं सकलभयहरं संस्थितं मर्त्यलोके ॥ स्तोत्र ८४.१ ॥
यस्त्वं धर्माधिमेशं(पेशः) सकलजिनसुतैः संश्रितः श्वेतकेतु-
रित्याख्यां बोधिहेतुस्तदनु च तुषिता चागता बोधिराज ।
मैत्रेयं स्थापयित्वा प्रमुदितमनसं स्वासने चाभिषिञ्च्य
मायागर्भे पवित्रेऽशुचिमलरहिते रत्नव्यूहे निवेश ॥ स्तोत्र ८४.२ ॥
गर्भे स्थित्वाऽपि यस्त्वं सकलहितकरीं धर्मव्याख्यां करोषि
काले मातुः सुकक्षात्सकलनिजकरैः काशयत्संप्रजातः ।
लोकाचारं च कृत्वा विहितदशविधिं वै विवाहादि तत्तत्
त्यक्त्वा सर्वांश्च राज्यं सकलजनहिते निर्गतं त्वां नमेऽहम् ॥ स्तोत्र ८४.३ ॥
ऊर्णाकोशाच्च यस्य प्रतिदिनमसकृत्दक्षिणावर्तरोचिः
प्रोद्यद्देदीप्यमानत्रिभुवनकुहरध्वस्तमोहान्धकारम् ।
चत्वारिंशत्सुदन्तोद्गलितकरचयैर्भापयन्नारकीयान्
प्रोद्धृत्वा स्वर्गलोके सुरतरुकलिते स्थापिता येन वन्दे ॥ स्तोत्र ८४.४ ॥
यत्पाणी चक्रचिह्नावभिमतफलदौ दानपारंगतत्वो-
द्यत्कान्ता भूमिदेवी स्वगणपरिवृता भेदयित्वाऽवनिं ताम् ।
स्थित्वाग्रे पूजयित्वा नमुचिमभिगतं भर्त्सयित्वा द्विषन्तं
साक्षीभूता निलीना प्रणमितशिरसा त्वां नमेऽहं जिनेन्द्रम् ॥ स्तोत्र ८४.५ ॥
यस्योद्ग्रीवस्य चाग्रे विधिहरमधुहृल्लोकसंस्थैः प्रवीणैर्
द्रष्टुं नैवाभिशक्त्या किमु मनुजपुरे वासितैर्मादृशैश्च ।
ब्रह्माण्डं लङ्घयित्वा तरणिशशधरौ द्यौश्च नक्षत्रलोकं
ऊर्ध्वं लोकोत्तराख्ये निजभुवनवरे भासितं त्वां नमेऽहम् ॥ स्तोत्र ८४.६ ॥
यद्वक्त्रं पङ्कजाभं सुरदनवसनाकर्णिकाकेसराढ्यं
ब्रह्माण्डं जूम्भतेऽस्मिन् भुवनगणवृत्तं संश्रितं कर्णिकावत् ।
दृष्ट्वा संमूर्च्छितोऽभून्नमुचिरनुचरैस्त्रासि सर्वज्ञनाथ
कृत्वा केचित्प्रयाताः शरणमभिमतं श्रीघनं त्वां नमेऽहम् ॥ स्तोत्र ८४.७ ॥
संख्याज्ञानप्रवीणास्त्रिभुवनसदने पण्डिता ये वसन्ति
तैः सर्वैर्मीलयित्वा यदि तव महिमा वर्ण्यते कल्पकालम् ।
पारं गन्तुं समर्था नहि निखिलगुणक्षीरसिन्धोः कथञ्चिद्
एकाकी किं समर्थास्तदपि मम मनो बोधनार्थं नमे त्वाम् ॥ स्तोत्र ८४.८ ॥
पठ्यन्ते स्तोत्रमेतत्सुरपतिरचितं स्रग्धरावृत्तसंज्ञं
शक्राद्या लोकपालाः प्रतिपदनुचराः संकरिष्यन्ति रक्षाम् ।
सौख्यं भुक्त्वेह लोके तदनु सुरपतेः कल्पवृक्षाभिकीर्णे
स्थित्वा गच्छन्ति चान्ते सुगतसुतमहीं सर्वलौकैकगम्याम् ॥ स्तोत्र ८४.९ ॥

सुरपतिकृतं श्रीशाक्यसिंहस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ८५:


शाक्यसिंहस्तोत्रम्

विष्णुकृतम्

ओं नमः सर्वज्ञाय

नमे श्रीघन त्वां सदाभावभक्तो भवाम्भोधिसेतुं लसन्मोक्षहेतुम् ।
त्रिधातुं विधातुं सुरक्षां विरक्षां सुदक्षं सुकक्षां सुजातं सुदान्तम् ॥ स्तोत्र ८५.१
नमे दानशीलक्षमाध्यानवीर्यं महज्ज्ञानपारंगतं सौगतत्वम् ।
चतुर्ब्रह्मवैहारलोकोद्धरन्तं चतुःसत्यधर्मोपदेशं सुवेशम् ॥ स्तोत्र ८५.२ ॥
नमे बोधिराजं सुगम्ये विराजंसुरम्ये वने देवराजादिगम्यम् ।
चतुर्थासनस्थं हितार्थं दिशन्तं कृतानेकसुस्थं जगद्रक्षणस्थम् ॥ स्तोत्र ८५.३ ॥
चतुर्मारलोकं महद्वीर्यवन्तं जयन्तं हसन्तं त्रिजालं च कालम् ।
क्षमानद्धदेहं नमे मुक्तगेहं त्रिलोक्यैकनाथं तथा शाक्यनाथम् ॥ स्तोत्र ८५.४ ॥
नमे मारसैन्यं जितं येन सर्वं निरस्त्रेण साहाय्यमुक्तेन नूनम् ।
क्षमावर्म मैत्रीधनुर्धारिणा च जगत्पालितुं बोधिवृक्षस्थितेन ॥ स्तोत्र ८५.५ ॥
नमे शीतव्यञ्जैर्लसद्देहगेहं जने स्नेहवन्तं वने गेहवन्तम् ।
युतं द्वाधिकैस्त्रिंशकैर्लक्षणाख्यैर्महादुर्लभं त्रैभवे लोकपूज्यम् ॥ स्तोत्र ८५.६ ॥
नमे धर्ममेघास्थितं सुप्रतिष्ठं कलौ नाथहीने भवेयं सनाथः ।
तथा पालितुं स्वां प्रतिज्ञां चकार जनिं शाक्यवंशे महीपावतंसे ॥ स्तोत्र ८५.७ ॥
नमे भाग्यतो लभ्यते दर्शनं ते तथा भाग्यभाजो स्वयमेति बुद्धिः ।
स्थितो धर्ममेघे कथं दर्शनं स्याद्विहीना न तत्राभिगन्तुं प्रशक्ताः ॥ स्तोत्र ८५.८ ॥
इदानीं भवत्पादपद्मोत्थितेन रजःपुञ्जकेन त्रिलोकं पवित्रम् ।
तथास्माच्छिरांसि पवित्राणि सत्यं चरिष्यामि बोधिं भवच्छासनेन ॥ स्तोत्र ८५.९ ॥
भुजङ्गप्रयातं कृतं माधवेन पठेद्यो जिनस्याग्रतस्थो हि नित्यम् ।
सदा मङ्गलं तस्य गेहे सुदेहे प्रसन्नाश्च रक्षां करिष्यन्ति बुद्धाः ॥ स्तोत्र ८५.१० ॥
त्रिजालं च छित्वा सुखानि प्रभुक्त्वा तथा दानशीलादिपारंगताश्च ।
महाबोधिलब्धा जगत्पालक्षोदं गमिष्यन्ति चान्ते सुखावत्युपाख्याम् ॥ स्तोत्र ८५.११ ॥

श्रीशाक्यसिंहस्य विष्णुकृतं भुजङ्गप्रयातस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ८६:


शाक्यसिंहस्तोत्रम्

यशोधराकृतम्

एषो हि भवतस्तातो जन्ममृत्युजरान्तकः ।
सर्वार्थसिद्धनाम्नेति शाक्यसिंहोऽधुना सुत ॥ स्तोत्र ८६.१ ॥
यस्य छायामुपाश्रित्य दिव्यातिसुन्दरो भवेः ।
द्वात्रिंशल्लक्षणधरं पितरं दर्शयाधुना ॥ स्तोत्र ८६.२ ॥
चतुरशीतिसाहस्रं स्त्रीणां विहाय निर्मदः ।
तपोवनमगाद्योऽसौ वन्दयैनं महर्द्धिकम् ॥ स्तोत्र ८६.३ ॥
सप्तरत्नानि राज्यं च महैश्वर्यपदं वरम् ।
हित्वा प्रव्रजितो योऽसौ तं दर्शय जगद्गुरुम् ॥ स्तोत्र ८६.४ ॥
मायाख्यायाः पितामह्या योऽजनद्दक्षकुक्षितः ।
लुम्बिन्यामुदयात्सूर्य इव तं पितरं नम ॥ स्तोत्र ८६.५ ॥
अभयायाः कुलेश्वर्या येन पादाम्बुजे नतम् ।
त्रैधातुकाधिपं देवं पितरं त्वं सदा नम ॥ स्तोत्र ८६.६ ॥
विश्वामित्रमुपाध्यायं योऽयोजयत्सुसंवरे ।
बालक्रीडाभिरक्तात्मा तातमेनं सदा नम ॥ स्तोत्र ८६.७ ॥
जम्बूतरुसमासीनं पञ्चर्षयो हतत्विषः ।
निर्मानिनः प्राभजन् यमेनं तातं सदा नम ॥ स्तोत्र ८६.८ ॥
पितरं बोधयित्वा योऽत्याजयत्तु षडंशकम् ।
दयाकरं जगद्वन्द्यं जनकं प्रणमात्मज ॥ स्तोत्र ८६.९ ॥
योऽजयद्देवदत्तादीन्मानिनः सर्ववित्सुधीः ।
सर्वफलादिदं विज्ञं सुधियं जनकं भज ॥ स्तोत्र ८६.१० ॥
यात्रायामातुरं जीर्णं मृतं दृष्टिविवर्जितम् ।
स्वयं विज्ञोऽपि पप्रच्छ सदा तं जनकं भज ॥ स्तोत्र ८६.११ ॥
कामाग्निर्नाहरद्यस्य चित्तं प्रमदवासिनः ।
निरञ्जनं निर्विकल्पं सुत तं जनकं भज ॥ स्तोत्र ८६.१२ ॥
कनकाश्वं समारुह्य छन्दकेन बहिर्ययौ ।
देशान्निशीथे त्रिदशैः स्तूयमानं मुदा भज ॥ स्तोत्र ८६.१३ ॥
हयं निवर्तयामास छन्दकं च तपोवनात् ।
सुकण्ठाभरणं दत्त्वा भणैनं वनचारिणम् ॥ स्तोत्र ८६.१४ ॥
नैरञ्जनामुपासृत्य प्राकरोद्यस्तपोव्रतम् ।
जगद्धितार्थं षड्वर्षमेनं भज तपःपरम् ॥ स्तोत्र ८६.१५ ॥
बोधिद्रुमसमासीनो जित्वा मारं सुदुःसहम् ।
प्रालभद्बोधिरत्नं यो दर्शयैनं तथागतम् ॥ स्तोत्र ८६.१६ ॥
मृगदावस्थितः काश्यां धर्मचर्क्र प्रवर्तयन् ।
ब्रह्मादिभिर्वृतो योऽसौ दर्शयैनं गुरुं सुत ॥ स्तोत्र ८६.१७ ॥
इति मात्रोदितं श्रुत्वा राहुलः सोऽतिविस्मितः ।
प्रणम्य पितरं पश्यन्मुदमाप स्मिताननः ॥ स्तोत्र ८६.१८ ॥

श्रीशाक्यसिंहस्तोत्रं यशोधराकृतं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ८७:


शारदाष्टकस्तोत्रम्

शङ्खेन्दुकुन्दहिमसन्निभचारुदेहां हंसस्थितां कमलपत्रसुरोचनीयाम् ।
दिव्याम्बराभरणभूषितसौम्यरूपां श्रीशारदां भगवतीं सततं नमामि ॥ स्तोत्र ८७.१ ॥
संसारसागरमहोदधिमग्नसत्त्वसन्तारिणीं सुरनरार्चितपादपद्माम् ।
हारार्द्धहारमणिकुण्डलमण्डिताङ्गीं श्रीशारदां भगवतीं सततं नमामि ॥ स्तोत्र ८७.२ ॥
या भारतीति कथिता जननी च लोके मोहान्धकारभरभग्नकृतां जनानाम् ।
संकीर्तिता मुनिभिरस्तसमस्तदोषैः श्रीशारदां भगवतीं सततं नमामि ॥ स्तोत्र ८७.३ ॥
वीणानुवादनरतां स्फटिकाक्षमालासंधारिणीं कनकपुस्तकधारिणीं च ।
रत्नैः शुभैः सुरुचिरां कृतहस्तपद्मां श्रीशारदां भगवतीं सततं नमामि ॥ स्तोत्र ८७.४ ॥
पूज्या सदैव जननी परिवन्दनीया देव्या गणा मनसि संपरिमोदनीयाः ।
जीवार्थिनः फलभृतो गुणवर्णना च श्रीशारदां भगवतीं सततं नमामि ॥ स्तोत्र ८७.५ ॥
नत्वा भजेज्जगति यो जननीं प्रसिद्धां कुर्यात्सदा भगवती किलपञ्चसौख्यम् ।
सौन्दर्यरूपगुणवित्तसुभोगभाजं श्री शारदां भगवतीं सततं नमामि ॥ स्तोत्र ८७.६ ॥
पूजोपहारवलिभिः परिपूजनीया देव्या गणादिकमनोज्ञसुवक्त्रपद्माः ।
यैः पूजिता भगवती किल जाड्यहन्त्री श्रीशारदां भगवतीं सततं नमामि ॥ स्तोत्र ८७.७ ॥
यस्याः प्रसादमवगम्य सुखप्रदायास्त्रैलोक्यनाथौदितार्कसमप्रभः स्यात् ।
धर्मार्थकामफलदामथ मोक्षदां च श्रीशारदां भगवतीं सततं नमामि ॥ स्तोत्र ८७.८ ॥

श्रीशारदाष्टकस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ८८:


स्रग्धरापञ्चकस्तोत्रम्

वन्देऽहं तत्त्वरूपं ततविततभवं भव्यहव्यस्वभावं
बुद्धानामादिबुद्धं कृतविविधहितं तेजसां सन्निधानम् ।
सम्यक्संबोधिमूर्ति त्रिगुणविलसितं पञ्चज्ञानैकहेतुं
नैराकारं निरञ्जं गगनवदनिशं निर्मलं चित्तचैत्यम् ॥ स्तोत्र ८८.१ ॥
ज्योतीरूपे त्वदीये विनिलयतपसा दानशीलक्षमासु
वीर्यध्यानाख्यप्रज्ञोदधिकृततरणो माणिवृन्दे सुजातौ ।
बोधिं प्राप्तोऽस्मि चास्मिन् सकलपूरवरे चाकनिष्ठे महिम्नि
वन्दे त्वां विश्वरूपं स्फटिकमणिरिवोपात्तनानाप्रभेदम् ॥ स्तोत्र ८८.२ ॥
नाना वैध्यं सुपूज्योपकरणमनिशं ढौकितं सर्वलोकैः
किं चाहं ढौकयिष्ये त्वदनुनयमनास्त्यक्तराज्यादिद्रव्यः ।
जातौ जातौ च जातौ कृतसुकृतचयं कायवाङ्मानसैस्तै-
स्तत्सर्वं ढौकयिष्ये निजतनुसहितं संगृहाण सुबुद्धे ॥ स्तोत्र ८८.३ ॥
एकं युग्मं तृतीयं युगलयुगमथो पञ्चमं षष्ठसंज्ञं
सप्ताष्टौ वै नवाख्यं दशममथ तथैकादशं द्वादशाख्यम् ।
त्रायोदश्यं चतुर्दश्यमथ शरकमठं चैकतः संप्रसूतम्
आनन्त्यं स्वं तदैवं जगदखिलमभूत्त्वां नमे चैकरूपम् ॥ स्तोत्र ८८.४ ॥
एको वैरोचनाख्यस्तदपरजिनो बुद्ध अक्षोभ्यसंज्ञः
रत्नाद्यः संभवोऽसौ त्रितय अमृतरुक्संज्ञकस्तुर्यसंख्यः ।
पञ्चाख्योऽमोघसिद्धिस्तदनु च जगति ख्यातसंख्याद्यसंख्या
देवा दैत्याश्च मर्त्या भवदवयवजाः सर्वदाऽहं नतोऽस्मि ॥ स्तोत्र ८८.५ ॥

श्रीशाक्यसिंहबुद्धकृतं स्रग्धरापञ्चकं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ८९:


सुप्रभातस्तोत्रम्

श्रीहर्षदेवभूपतिविरचितम्

स्तुतमपि सुरसङ्घैः सिद्धगन्धर्वयक्षैर्
दिवि भुवि सुविचित्रैः स्तोत्रवाग्भिर्यतीशैः ।
अहमपि कृतशक्तिर्नौमि संबुद्धमार्यं
नभसि गरुडयाते किं न यान्ति द्विरेफाः ॥ स्तोत्र ८९.१ ॥
क्षपितदुरितपक्षः क्षीणनिःशेषदोषो
द्रवितकनकवर्णः फुल्लपद्मायताक्षः ।
सुरुचिरपरिवेषः सुप्रभामण्डलश्रीः
दशबल तव नित्यं सुप्रभातं प्रभातम् ॥ स्तोत्र ८९.२ ॥
मदनबलविजेतुः कापथोच्छेदकर्तुस्
त्रिभुवनहितकर्तुः स्त्रीलताजालहर्तुः ।
समसुखफलदातुर्भेत्तुरज्ञानशैलं
दशबल तव नित्यं सुप्रभातं प्रभातम् ॥ स्तोत्र ८९.३ ॥
असुरसुरनराणां योऽग्रजन्माग्रदेवः
सकलभुवनधातौ लोकसृष्ट्यैकशब्दः ।
स्वपिति मनुजधाता अब्जयोनिः स्वयम्भूर्
दशबल तव नित्यं सुप्रभातं प्रभातम् ॥ स्तोत्र ८९.४ ॥
उदयगिरितटस्थो विद्रुमच्छेदताम्रस्
तिमिरनिकरहन्ता चक्षुरेकं प्रजानाम् ।
रविरपि मदलोलः सर्वथा सोऽपि सुप्तो
दशबल तव नित्यं सुप्रभातं प्रभातम् ॥ स्तोत्र ८९.५ ॥
द्विरददशनपाण्डुः शीतरश्मिः शशाङ्कस्
तिलक इव रजन्याः सर्वचूडामणिर्यः ।
अविगतमदरागः सर्वथा सोऽपि सुप्तो
दशबल तव नित्यं सुप्रभातं प्रभातम् ॥ स्तोत्र ८९.६ ॥
प्रबलभुजचतुष्कः षोडशार्धार्धवक्त्रो
जपनियमविधिज्ञः सामवेदप्रवक्ता ।
अमलकमलयोनिः सोऽपि ब्रह्मा प्रसुप्तो
दशबल तव नित्यं सुप्रभातं प्रभातम् ॥ स्तोत्र ८९.७ ॥
हिमगिरिशिखरस्थः सर्पयज्ञोपवीती
त्रिपुरदहनदक्षो व्याघ्रचर्मोत्तरीयः ।
सह गिरिवरपुत्र्या सोऽपि सुप्तस्त्रिशूली
दशबल तव नित्यं सुप्रभातं प्रभातम् ॥ स्तोत्र ८९.८ ॥
ज्वलितकुलिशपाणिर्दुर्जयो दानवानां
सुरपतिरपि शच्या विभ्रमे मूढचेताः ।
अनिशिनिशिप्रसुप्तः कामपङ्के निमग्नो
दशबल तव नित्यं सुप्रभातं प्रभातम् ॥ स्तोत्र ८९.९ ॥
कुवलयदलनीलः पुण्डरीकायताक्षः
सुररिपुबलहन्ता विश्वकृद्विश्वरूपी ।
हरिरपि चिरसुप्तो गर्भवासैरमुक्तो
दशबल तव नित्यं सुप्रभातं प्रभातम् ॥ स्तोत्र ८९.१० ॥
कपिलजटकलापो रक्तताम्रारुणाक्षः
पशुपतिरतिकाले सङ्गभङ्गैकदक्षः ।
स्मरशरदलिताङ्गः सोऽपि सुप्तो हुताशो
दशबल तव नित्यं सुप्रभातं प्रभातम् ॥ स्तोत्र ८९.११ ॥
हुमशशिकुमुदाभो मद्यपानारुणाक्षो
दृढकठिनभुजाङ्गो लाङ्गली शक्तिहस्तः ।
बल इह शयितोऽसौ रेवतीकण्ठलग्नो
दशबल तव नित्यं सुप्रभातं प्रभातम् ॥ स्तोत्र ८९.१२ ॥
गजमुखदशनैकः सर्वतो विघ्नहन्ता
विगलितमदवारिः षट्पदाकीर्णगण्डः ।
गणपतिरपि सुप्तो वारुणीपानमत्तो
दशबल तव नित्यं सुप्रभातं प्रभातम् ॥ स्तोत्र ८९.१३ ॥
अतसिकुसुमनीलो यस्य शक्तिः कराग्रे
नवकमलवपुष्मान् षण्मुखः क्रौञ्चहन्ता ।
त्रिनयनतनयोऽसौ नित्यसुप्तः कुमारो
दशबल तव नित्यं सुप्रभातं प्रभातम् ॥ स्तोत्र ८९.१४ ॥
अशनवसनहीना भाव्यमाना विरूपा
अलमखिलविघातैः प्रेतवद्दग्धदेहाः ।
उभयगतिविहीनास्तेऽपि नग्नाः प्रसुप्ता
दशबल तव नित्यं सुप्रभातं प्रभातम् ॥ स्तोत्र ८९.१५ ॥
ऋषय इह महान्तो वत्सभृग्वङ्गिराद्याः
क्रतुपुलहवसिष्ठा व्यासवाल्मीकिगर्गाः ।
परयुवतिविलासैर्मोहितास्तेऽपि सुप्ताः
दशबल तव नित्यं सुप्रभातं प्रभातम् ॥ स्तोत्र ८९.१६ ॥
यमवरुणकुबेरा यक्षदैत्योरगेन्द्राः
दिवि भुवि गगने वा लोकपालास्तथान्ये ।
युवतिमदकटाक्षैर्वींक्षितास्तेऽपि सुप्ता
दशबल तव नित्यं सुप्रभातं प्रभातम् ॥ स्तोत्र ८९.१७ ॥
भवजलनिधिमग्ना मोहजालावृताङ्गा मनुकपिलकणादा भ्रामिता मूढचित्ताः ।
समसुखपरिहीना वालिशास्तेऽपि सुप्ता दशबल तव नित्यं सुप्रभातं प्रभातम् ॥ स्तोत्र ८९.१८ ॥
अज्ञाननिद्ररजनीतमसि प्रसुप्ता तृष्णाविशालशयने विषयोपधाने ।
काले शुभाशुभफलं परिकीर्यमाणे जागर्ति यः सततमेव नमोऽस्तु तस्मै ॥ स्तोत्र ८९.१९ ॥
तीर्थेषु गोकुलशतानि पिबन्ति तोयं तृप्तिं व्रजन्ति न च तत्क्षयमभ्युपैति ।
तद्वन्मुने कविशतैरपि संस्तुतस्य न क्षीयते गुणनिधिर्गुणसागरस्य ॥ स्तोत्र ८९.२० ॥
सुप्रभातं तवैकस्य ज्ञानोन्मीलितचक्षुषः ।
अज्ञानतिमिरान्धानां नित्यमस्तमितो रविः ॥ स्तोत्र ८९.२१ ॥
पुनः प्रभातं पुनरुत्थितो रविः पुनः शशाङ्कः पुनरेव शर्वरी ।
मृत्युर्जरा जन्म तथैव हे मुने गतागतं मूढजनो न बुद्ध्यते ॥ स्तोत्र ८९.२२ ॥
सुप्रभातं सुनक्षत्रं श्रिया प्रत्यभिनन्दितम् ।
बुद्धं धर्मं च सङ्घं व प्रणमामि दिने दिने ॥ स्तोत्र ८९.२३ ॥
स्तुत्वा लोकगुरुं महामुनिवरं सद्धर्मपुण्योद्गमं
निर्द्वन्द्वं हतरागद्वेषतिमिरं शान्तेन्द्रियं निस्पृहम् ।
यत्पुण्यं समुपार्जितं खलु मया तेनैव लोकोऽखिलं
प्रत्यूषस्तुतिहर्षितो दशबले श्रद्धां परां विन्दताम् ॥ स्तोत्र ८९.२४ ॥

श्रीहर्षदेवभूपतिविरचितं दशबलस्य सुप्रभातस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ९०:


स्वयंभूस्तवः

नमस्ते विश्वरूपाय ज्योतीरूपाय ते नमः ।
नमः स्वयंभवे नित्यं जगदुद्धारहेतवे ॥ स्तोत्र ९०.१ ॥
त्वं बुद्धस्त्वं च धर्मो दशबलतनयस्त्वं तथा बोधिसत्त्व-
स्त्वं भिक्षुः श्रावकस्त्वं कुलिशवरधरस्त्वं तथा धर्मधातुः ।
त्वं ब्रह्मा त्वं च विष्णुः प्रमथगणपतिस्त्वं महेन्द्रो यमस्त्वं
त्वं पाशी त्वं धनेशस्त्वमनलपवनौ नैरृतस्त्वं महेशः ॥ स्तोत्र ९०.२ ॥
भूताः प्रेताश्चतिर्यक्त्वममरमदितिमार्नवास्त्वं वयं च
चातुर्योनिस्त्वमेव त्रिगुणवरतनुः पञ्चज्ञानैकमूर्तिः ।
वर्णास्त्वं कालमासा दिनमपि रजनी पञ्चभूतास्त्वमेव
अन्नं रत्नं च सर्वं मतिरति महती नः सदा त्वां नताः स्मः ॥ स्तोत्र ९०.३ ॥
पञ्चज्ञानेन बुद्धान् सृजसि स्वयमथो बोधिसत्त्वांश्च पञ्च-
भूतानेतान् गुणांस्त्रीनजहरिगिरिशान् स्थावराञ्जङ्गमांश्च ।
सर्वेषां चेतसि स्थो नटयसि सकलं सर्वतो रक्षकोऽसि
त्वं बीजं चाङ्कुरस्त्वं फलमपि विटपी सर्वदा त्वां नताः स्मः ॥ स्तोत्र ९०.४ ॥
श्रेष्ठं क्षत्रं त्वमस्मिन् प्रभवसि भगवान् सर्वतः सर्वदेवान्
ग्रामांस्तीर्थानि देशान्नृपसहितनरान्नैगमांश्चापि सर्वान् ।
द्वीपेष्वन्येष्वपि त्वं विभजसि सकलं ज्योतिषां संविभागम्
बीजीभूतैकदीपोऽस्यखिलमपि जगद्वयापकस्त्वां नताः स्मः ॥ स्तोत्र ९०.५ ॥
ज्योतिस्त्वदीयं परितो विसारि सितारुणश्यामकपीतरक्तं
दृष्टं ततः सर्वमिदं भवन्तं मन्यामहे त्वां प्रणताः स्म नित्यम् ॥ स्तोत्र ९०.६ ॥
नुतिं महाराजकृतां ये पठिष्यन्ति मानवाः ।
चक्रवर्तिपदं प्राप्य ते हि मुक्तिमवाप्नुयुः ॥ स्तोत्र ९०.७ ॥

श्रीचातुर्महाराजकृतं स्वयंभूस्तवं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ९१:


स्वयम्भूस्तोत्रम्

जगत्कृते स्वयंभुवमनादिलीनमव्ययम् ।
तनोर्विपज्जरात्मकृत्स्वयंभुवं नमाम्यहम् ॥ स्तोत्र ९१.१ ॥
सहस्रपत्रपङ्कजं लसत्सुकर्णिकोद्भवम् ।
समस्तकामनाप्रदं स्वयंभुवं नमाम्यहम् ॥ स्तोत्र ९१.२ ॥
सहस्रभानुरञ्जनं नियुतचन्द्रनन्दनम् ।
सुरादिलोकवन्दनं स्वयंभुवं नमाम्यहम् ॥ स्तोत्र ९१.३ ॥
त्वमेव राजसे गुणैर्भुवि स्थितो विराजसे ।
त्रिधातुक विभावसे स्वयंभुवं नमाम्यहम् ॥ स्तोत्र ९१.४ ॥
अयं क इत्ययं हृदा मीमांसितुं न शक्तवान् ।
प्रघासमात्रमीक्षितः स्वयंभुवं नमाम्यहम् ॥ स्तोत्र ९१.५ ॥
पठन्ति ये नरा मुदा स्वयंभुवः स्तुतिं सदा ।
त्रिवर्गसिद्धिमाप्य ते लभन्ति मुक्तिमेव ताम् ॥ स्तोत्र ९१.६ ॥
श्रीबृहत्स्वयंभूपुराणोद्धृतं शिखिनिर्मितं

स्वयम्भूस्तोत्रं समाप्तम् ॥

___________________________________________________________________________

दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ९२:


वागीश्वरवर्णनास्तोत्रम्

ब्रह्मादिदेवमनुजासुरपूजिताङ्गं ज्ञानादिसर्वनिलयं गुणराजवन्तम् ।
ज्ञानाधिपं गुणमयं गुणवृद्धिमन्तं वागीश्वरं सुरगुरुं सततं नमामि ॥ स्तोत्र ९२.१ ॥
वेदादिशास्त्ररचनाखिलमन्त्रविज्ञं स्तोत्रैः कथादिभिरशेषसुगीतशब्दम् ।
यं कीर्ययन्ति मुनयो नरवाण्यभिज्ञं वागीश्वरं सुरगुरुं सततं नमामि ॥ स्तोत्र ९२.२ ॥
ज्ञानप्रधानकशरीरमचिन्त्यबुद्धिं वाचस्पतिं दिवि भुवि स्तुतकीर्तिदं तम् ।
ज्ञानेश्वरं त्रिभुवनेशचराचरं तं वागीश्वरं सुरगुरुं सततं नमामि ॥ स्तोत्र ९२.३ ॥
रत्नादिशिल्पपरिकल्पनपूर्णज्ञेयं चित्रं विचित्रितगुणं जनमाननीयम् ।
सर्वज्ञकारकधराधृदि ब्रह्मपुञ्जं वागीश्वरं सुरगुरुं सततं नमामि ॥ स्तोत्र ९२.४ ॥
चर्याविधौ रतिपतिं स्थिरधैर्यबोधिं ध्यानाधिपं विविधिना सुखरञ्जनीयम् ।
विद्याप्रतिष्ठितगुरुं भुवनेतिपूर्णं वागीश्वरं सुरगुरुं सततं नमामि ॥ स्तोत्र ९२.५ ॥
वाणीपतिं भुजचतुष्टयबाणचापं पुस्तं कृपाणमनिशं क्रमशो दधानम् ।
सर्वेष्टदं जगति यच्चणारविन्दं वागीश्वरं सुरगुरुं सततं नमामि ॥ स्तोत्र ९२.६ ॥

श्रीवागीश्वरवर्णनास्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ९३:


वाग्वाणीस्तोत्रम्

सरस्वतीं नमस्यामि चेतनां हृदि संस्थिताम् ।
कण्ठस्थां पद्मयोनिं च ह्रींकारसुप्रियां सदा ॥ स्तोत्र ९३.१ ॥
मतिदां वरदां चैव सर्वकामप्रदायिनीम् ।
केशवस्य प्रियां देवीं वीणाहस्तां वरप्रदाम् ॥ स्तोत्र ९३.२ ॥
ऐं ह्रीं मन्त्रप्रियां चैव कुमतिध्वंसकारिणीम् ।
स्वप्रकाशां निरालम्बामज्ञानतिमिरापहाम् ॥ स्तोत्र ९३.३ ॥
मोक्षप्रदां सुनित्यां सुवरदां शोधनप्रियाम् ।
आदित्यमण्डले लीनां प्रणमामि जिनप्रियाम् ॥ स्तोत्र ९३.४ ॥
ज्ञानाकारां जगद्दीपां भक्तपाशविनाशिनीम् ।
इति सम्यक्स्तुता देवी वागीशेन महात्मना ॥ स्तोत्र ९३.५ ॥
आत्मानं दर्शयामास शरदिन्दुसमप्रभा ।
सरस्वत्युवाच वरं वृणीष्व भदन्त यत्ते मनसि वर्तते ॥ स्तोत्र ९३.६ ॥
बृहस्पतिरुवाच प्रसन्ना यदि मे देवी दिव्यं ज्ञानं प्रदीयताम् ।
सरस्वत्युवाच स्तोत्रेणानेन ये भक्त्या मां स्तुवन्ति सदा नराः ॥ स्तोत्र ९३.७ ॥
लभन्ते परमं ज्ञानं मम तुल्यपराक्रमम् ।
कवित्वं मत्प्रसादेन तथा च विपुलं यशः ॥ स्तोत्र ९३.८ ॥
त्रिसन्ध्यं प्रयतो भूत्वा यः स्तोत्रं पठते नरः ।
तस्य कण्ठे सदा वासं करिष्यामि न संशयः ॥ स्तोत्र ९३.९ ॥
ओमैं वाग्वादिनि मम जिह्वायामेएं ह्रीं मन्त्रसरस्वति स्वाहा ।

बृहस्पतिकृतं श्रीवाग्वाणीस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ९४:


वज्रदेवीस्तोत्रम्

आचार्यनागार्जुनविरचितम्

ओं नमः श्रीयोगिनीदेव्यै

डाकी या सर्वबुद्धा सकलभयहरा व्यापिनी विश्वमाता
एकास्या रक्तवर्णा त्रिनयनमुदिता खेचरी श्रेष्ठशोभा ।
प्रज्वाली दिव्यदेहा गगणकृतपदा द्विभुजा मुक्तकेशा
खट्वाङ्गं वामपाणौ दहिनकरतिकाधारिणी स्वर्गरुपा ॥ स्तोत्र ९४.१ ॥
नग्नाङ्गा ग्रीवमाल्या नरशिरसहिता भूषणं पञ्चमुद्रा
सत्त्वानां मार्गमोक्षाऽनुत्तरवरदा ज्ञानसिद्धिप्रदाता (त्री) ।
श्रीदेवी प्राणिरक्षाकृतजगतहिता योगिनी वज्रदीप्ति-
स्त्वत्पादौ पद्मरूपौ प्रणमितशिरसा नौमि विद्याधरीशे ॥ स्तोत्र ९४.२ ॥
भगवती महादेवी भवत्याः शरणं वज्रे ।
वन्दे पादाम्बुजे नित्यं भजामि त्वां प्रसीद मे ॥ स्तोत्र ९४.३ ॥
जननी सर्वबुद्धानां त्वमेव बोधिदायिनी ।
सर्वेषां बोधिसत्त्वानां माता हितानुपालिनी ॥ स्तोत्र ९४.४ ॥
सर्वहितार्थसंभर्त्री सर्वपापविशोधिनी ।
दुष्टमारगणान् क्षोभ्य महानन्दसुखप्रदा ॥ स्तोत्र ९४.५ ॥
सद्धर्मसाधनोत्साहे बलवीर्यगुणप्रदा ।
निःक्लेशस्तिमितध्यानसमाधिसुखदायिनी ॥ स्तोत्र ९४.६ ॥
प्रज्ञागुणमहारत्नश्रीसमृद्धिप्रदायिनी ।
भगवत्याः पदाम्भोजे शरणस्थो भजाम्यहम् ॥ स्तोत्र ९४.७ ॥
नमामि वज्रवाराहीं सर्वपापप्रमोचनीम् ।
मारविध्वंसिनीं देवीं बुद्धत्वफलदायिनीम् ॥ स्तोत्र ९४.८ ॥
नौमि श्रीवज्रवाराहीं मन्त्रमूर्तिं जिनेश्वरीम् ।
अत्यन्तवरदां देवीमृद्धिसिद्धिवरप्रदाम् ॥ स्तोत्र ९४.९ ॥
वैरोचनकुलोद्भूतां मुक्तकेशीं त्रिलोचनाम् ।
सन्ध्यासिन्दूरवर्णाभां वन्दे त्वां कुलिशेश्वरीम् ॥ स्तोत्र ९४.१० ॥
पञ्चमुद्रशिरःशोभां स्कन्धे खट्वाङ्गधारिणीम् ।
करे वज्रकरोटस्थां वन्दे वज्रविलासिनीम् ॥ स्तोत्र ९४.११ ॥
मुद्रापञ्चधरां देहे मुण्डमालाविभूषिताम् ।
लीलाहास्यमुखाम्भोजां वन्दे त्रैलोक्यसुन्दरीम् ॥ स्तोत्र ९४.१२ ॥
भैरवाद्यां त्रिमुखीं च विक्रान्तिकण्ठचर्चिकाम् ।
विद्वेषघनघोरां च वन्दे भीमभयङ्करीम् ॥ स्तोत्र ९४.१३ ॥
रागविरागयोर्मध्ये भावाभावविखण्डिताम् ।
समुद्भूतां सदा देवीं वन्दे तां ज्ञानडाकिनीम् ॥ स्तोत्र ९४.१४ ॥
पञ्चामृतसुरापानपञ्चशालिसुभोजिनीम् ।
गीतवाद्यरतां नित्यं वन्दे त्वां सुरवन्दिताम् ॥ स्तोत्र ९४.१५ ॥
सदैव सहजानन्दां नित्यभूतां सर्वालयाम् ।
रणच्चरणनूपुर्यां वन्दे नृत्यपरायणाम् ॥ स्तोत्र ९४.१६ ॥
त्वां देवीं सिद्धिदात्रीं च योगाचारसदारताम् ।
बुद्धनिर्वाणदात्रीं त्वां वन्दे बुद्धस्य मातरम् ॥ स्तोत्र ९४.१७ ॥
रक्ताङ्गीं वज्रवाराहीं दिव्यरूपस्वरूपिणीम् ।
क्रान्तिमूर्तिदयादेवीं नमामि वज्रयोगिनीम् ॥ स्तोत्र ९४.१८ ॥
बन्धूकपुष्पसङ्काशां शान्तरूपां जिनेश्वरीम् ।
ऋद्धिसिद्धिप्रदां देवीं नमामि वज्रयोगिनीम् ॥ स्तोत्र ९४.१९ ॥
द्वादशवर्षसम्पन्नां नवनृत्यस्वरूपिणीम् ।
त्रैलोक्यव्यापिनीं देवीं नमामि वज्रयोगिनीम् ॥ स्तोत्र ९४.२० ॥

श्रीनागार्जुनपादाचार्यविरचितं वज्रदेवीस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ९५:

वज्रमहाकालस्तोत्रम्

आचार्यनागार्जुनकृतम्

हां हां हांकारनादैः किलिकिलितरवैः भूतवेतालवृन्दैर्
हु हुंकारैः समन्तान्नरपिशितमुखै रक्तमालाकुलाङ्गैः ।
खट्वाङ्गस्कन्नपाणिर्नरकरकधरः कामरूपी विरूपी
पिङ्गाक्षः पिङ्गकेशः शवगणनलकः क्षेत्रपालोऽवताद्वः ॥ स्तोत्र ९५.१ ॥
फें फें फेंकारनादैः प्रतिजनितबृहद्वह्निगर्भाङ्गवक्त्रे
मालां कण्ठे निधाय प्रकटभयवपुर्भूषिताङ्गोपशोभः ।
ईषद्रक्ताधरोष्ठोऽसृकसकलवृतामालिना मुक्तपाणिः
क्लीं डां क्लीं डां निनादैर्वरदहनभुवि क्षेत्रपः पातु युष्मान् ॥ स्तोत्र ९५.२ ॥
क्षं क्षं क्षं क्षान्तिमूर्तिः कलकलकलकृत्क्षान्तिवृद्धिं प्रकुर्वन् ।
क्रान्ताक्रान्तैकविश्वः कहकहकथनो नीलजीमूतवर्णः ।
ह्रीं श्रीं क्लीं मन्त्रदेहः पच पच दहनैर्जातमन्त्रः समन्ताद्
विघ्नानुत्सार्यमाणः शमयतु नियतं शात्रवान् क्षेत्रपालः ॥ स्तोत्र ९५.३ ॥
हा हा हा हाट्टहासैरतिशयभयकृत्सर्वदाऽसत्पशूनां
पापानाम्, विघ्नहन्ता प्रतिदिवसमसौ प्राप्तसंबोधिलाभः ।
हुं फठुंफटनिनादैस्त्रिभुवनकुहरं पूरयन् पूर्णशक्तिः
पायाच्छ्रीक्षेत्रपालः कपिलतरजटाजूटक्लेशाङ्गभारः ॥ स्तोत्र ९५.४ ॥
खं खं खं खङ्गपाणिर्ललललललितो रूपतो रक्तपाणिः
रं रं रं रक्तनेत्रो रु रु रुधिरकरश्चर्चितश्चण्डवेगः ।
क्रुं क्रुं क्रुं क्रोधदृष्टिः कुह कुह कुटिलः कुञ्चिताशेषदुष्टः
डं डं डं डामराङ्गो डमरुकसहितो रक्षतात्क्षेत्रपालः ॥ स्तोत्र ९५.५ ॥
यं यं यं याति विश्वं यमनियमयुतो यामिनोऽयामिनो वा
वं वं वं वातवेगो झटिति करकधृत्प्राप्तलोकोपचारः ।
भ्रूं भ्रूं भ्रूं भीषणाङ्गो भृकुटिकृतभयो मुक्तिवान् साधकानां
क्षं क्षं क्षं क्षेमकारी क्षपयतु दुरितं रक्षतात्क्षेत्रपालः ॥ स्तोत्र ९५.६ ॥
क्लां क्लां क्लां क्रान्तिमूर्तिस्त्रिभुवनमनिशं क्लेदयन् सर्वदा यः
पं पं पं पाशहस्तः परशुधृतकरः पालयन् पालनीयान् ।
मुद्राणां मन्त्रमूर्तिस्त्वमभिमतफलदो मन्त्रिणां मन्त्रतुल्यः
क्षेत्राणां पालकोऽसौ सकलजिततनुः पातु युष्मांश्चिरायुः ॥ स्तोत्र ९५.७ ॥
क्लीं क्लीं क्लीं कृत्तिवासा कृतरिपुनियमः क्लेशितानां सदेशः
कं कं कं कपालमाली कलिकलुषहरः कालवृन्दाभकायः ।
चं चं चं चण्डवेगः प्रचरितसमयाः कालभूतैकलोकः
सं सं सं संयतात्मा समयशुभफलं लक्ष्यतां पातु युष्मान् ॥ स्तोत्र ९५.८ ॥
मन्त्राणां मन्रकायो नियतयमद्युतिः सत्पथे शूद्धतीरे
आचार्यः साधको वा जपति च नियतं पुण्यवान् जायतेऽसौ ।
आयुः श्रीः कीर्तिलक्ष्मीर्धृतिबलमतुलं शान्तिपुष्टी प्रभा च
सर्वज्ञत्वं च नित्यं दिननिशमतुलं नश्यते विघ्नजातम् ॥ स्तोत्र ९५.९ ॥

श्रीवज्रमहाकालस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ९६:


वज्रपाणिनामाष्टोत्तरशतस्तोत्रम्

वज्रसत्त्व महासत्त्व महायान महात्मक ।
महाप्रभ महाशुद्ध महानाथ नमोऽस्तु ते ॥ स्तोत्र ९६.१ ॥
वज्रराज महावज्र वज्र सर्वतथागत ।
महासत्त्व महावीर्य महोपाय नमोऽस्तु ते ॥ स्तोत्र ९६.२ ॥
वज्रराग महाशुद्ध सर्वसौख्य महासुख ।
सुखाग्र्यानादिनिधन महाकाम नमोऽस्तु ते ॥ स्तोत्र ९६.३ ॥
वज्रसाधु महातुष्टि साधुकार प्रहर्षक ।
महाहर्ष महामोद सुप्रामोद्य नमोऽस्तु ते ॥ स्तोत्र ९६.४ ॥
वज्ररत्न महाराज स्वाभिषेक महामते ।
सर्वरत्न महाशोभविभूषण नमोऽस्तु ते ॥ स्तोत्र ९६.५ ॥
वज्रतेज महातेज वज्रप्रभ महाद्युते ।
जिनप्रभ महाज्वाल बुद्धप्रभ नमोऽस्तु ते ॥ स्तोत्र ९६.६ ॥
वज्रकेतु महाकेतु महाध्वज धनप्रद ।
आकाशकेतो महायष्टि त्यागध्वज नमोऽस्तु ते ॥ स्तोत्र ९६.७ ॥
वज्रहास महाहास महाप्रीतिप्रमोदन ।
प्रीतिवेग रतिप्रीते धर्मप्रीते नमोऽस्तु ते ॥ स्तोत्र ९६.८ ॥
वज्रधर्म महाधर्म सर्वधर्मसुशोधक ।
बुद्धधर्म सुधर्माग्र्य रागधर्म नमोऽस्तु ते ॥ स्तोत्र ९६.९ ॥
वज्रतीक्ष्ण महाकोश प्रज्ञाज्ञान महामते ।
पापच्छेदमहाखड्ग बुद्धशस्त्र नमोऽस्तु ते ॥ स्तोत्र ९६.१० ॥
वज्रहेतु महाचक्र बुद्धचक्र महानिधे ।
सर्वमण्डलधर्माग्र धर्मचक्र नमोऽस्तु ते ॥ स्तोत्र ९६.११ ॥
वज्रभाष महाभाष निष्प्रपञ्च महाक्षर ।
अनक्षर महाजाप बुद्धवाच नमोऽस्तु ते ॥ स्तोत्र ९६.१२ ॥
वज्रकर्म सुकर्माग्र्य महाकर्म सुकर्मकृत् ।
गुह्यपूज महापूज बुद्धपूज नमोऽस्तु ते ॥ स्तोत्र ९६.१३ ॥
वज्ररक्ष महावर्म कवचाग्र्य महादृढ ।
महारक्ष महासार बुद्धवीर्य नमोऽस्तु ते ॥ स्तोत्र ९६.१४ ॥
वज्रयक्ष महाक्रोध सर्वदुष्टभयानक ।
सर्वबुद्धमहोपाय अग्रयक्ष नमोऽस्तु ते ॥ स्तोत्र ९६.१५ ॥
महासन्धि महामुद्र महासमयबन्धक ।
महामुष्टे समुद्राग्र्य वज्रमुष्टे नमोऽस्तु ते ॥ स्तोत्र ९६.१६ ॥
वन्द्यो मान्यश्च पूज्यश्च सत्कर्तव्यस्तथागतैः ।
यस्मादनादिनिधनं बोधिचित्तं त्वमुच्यसे ॥ स्तोत्र ९६.१७ ॥
त्वामासाद्य जिनाः सर्वे बोधिसत्त्वाश्च शौरिणः ।
संभूताः संभविष्यन्ति बुद्धबोध्यग्रहेतवः ॥ स्तोत्र ९६.१८ ॥
नमस्ते वज्रसत्त्वाय वज्ररत्नाय ते नमः ।
नमस्ते वज्रधर्माय नमस्ते वज्रकर्मणे ॥ स्तोत्र ९६.१९ ॥
त्वामभिष्टुत्य नामाग्रैः प्रणम्य च सुभावतः ।
यत्पुण्यं तेन सर्वो हि बुद्धबोधिमवाप्नुयात् ॥ स्तोत्र ९६.२० ॥
इदमुच्चारयेत्सम्यग्नामाष्टशतमुत्तमम् ।
सकृद्वारं सुभक्तिस्थः सर्वबुद्धत्वमाप्नुयात् ॥ स्तोत्र ९६.२१ ॥


श्रीवज्रपाणिनामाष्टोत्तरशतस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ९७:


वज्रसत्त्वस्तोत्रम्

वन्दे श्री

वज्रसत्त्वं भुवनवरगुरुं सर्वबुद्धं भवन्तं
नानारूपं जिनेन्द्रं तिमिरभयहरं निर्मितं मेरुशान्तम् ।
धर्माधारं मुनीनां जिनगुणशुभदं मण्डलं वज्रधातुं
सर्वानन्दैकरूपं परमसुखमयं देहिनां मोक्षहेतुम् ॥ स्तोत्र ९७.१ ॥
अज्ञानगाढतिमिरार्णवमग्नसत्त्वमोहान्धकारतमवारणचन्द्ररश्मिः ।
ज्ञानं प्रकाश्य परिपूरितवीर्यध्यानं श्रीवज्रसत्त्वमसमं शिरसा नमामि ॥ स्तोत्र ९७.२ ॥
यस्मिन् सुरासुरसुरेन्द्रनरेन्द्रवृन्दास्त्वत्पादपद्मपतिता भ्रमराः शिरोभिः ।
तत्सिद्धिसाधनपयोधिमहानिधानं श्रीलोकनाथचरणं शरणं प्रयामि ॥ स्तोत्र ९७.३ ॥
बुद्धं त्रैलोक्यनाथं सुरवरनमितं पारसंसारतीर्णं
धीरं गाम्भीर्यवन्तं सकलगुणनिधिं धर्मराजाभिषिक्तम् ।
तृष्णामोहान्धकारं कलिकलुषहरं कामलोभादवन्तं
तं वन्दे शाक्यसिंहं प्रणमितशिरसा सर्वकालं नमामि ॥ स्तोत्र ९७.४ ॥
ह्रींकारसंभवं नाथं करुणास्निग्धमानसम् ।
अमोघपाशनामानं लोकनाथं नमाम्यहम् ॥ स्तोत्र ९७.५ ॥
मामकी लोचना तारा पद्मिनी जिनधातवे ।
सर्वबुद्धालयं चैत्यं धर्मधातुं नमामि तम् ॥ स्तोत्र ९७.६ ॥
नमस्तारे तुरे वीरे तुत्तारे भयनाशिनि ।
तुरे सर्वातुरे काले स्वाहाकारं नमाम्यहम् ॥ स्तोत्र ९७.७ ॥
सद्धर्मपुण्डरीकाक्षं सर्वज्ञगुणसागरम् ।
समन्तभद्रशास्तारं शाक्यसिंहं नमाम्यहम् ॥ स्तोत्र ९७.८ ॥

श्रीवज्रसत्त्वस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ९८:


वज्रसत्त्वस्तुतिः

अथ खलु भगवन्तः सर्वतथागताः भगवन्तं महावज्रसत्त्वं स्तुवन्ति स्म-

मोहवज्रस्वभावस्त्वं यमारिरतिभीषणः ।
सर्वबुद्धमयः शान्तः कायवज्र नमोऽस्तु ते ॥ स्तोत्र ९८.१ ॥
पिशुनवज्रस्वभावस्त्वं यमारिरतिभीषणः ।
चित्तवज्रप्रतीकाशो रत्नवज्र नमोऽस्तु ते ॥ स्तोत्र ९८.२ ॥
रागवज्रस्वभावस्त्वं यमारिरतिभीषणः ।
सर्वघोषवराग्राग्र्य वाग्वज्र नमोऽस्तु ते ॥ स्तोत्र ९८.३ ॥
ईर्ष्यावज्रस्वभावस्त्वं यमारिरतिभीषणः ।
कायवज्रप्रतीकाश सङ्गपाणे नमोऽस्तु ते ॥ स्तोत्र ९८.४ ॥
सर्वबुद्धस्वभावस्त्वं सर्वबुद्धैकसंग्रहः ।
सर्वबुद्धवराग्राग्र्य मण्डलेश नमोऽस्तु ते ॥ स्तोत्र ९८.५ ॥

श्रीमहावज्रसत्त्वस्तुतिः समाप्ता ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. ९९:


वज्रविलासिनीस्तोत्रम्

महापण्डितविभूतिचन्द्रपादकृतम्

ओं नमः श्रीवज्रयोगिन्यै

देवासुरनरवन्दितचरणे भवमग्नोद्धरणार्पितचरणे ।
त्वयि रोदिमि नुतिसव्यपदेशः किं पश्यसि पुनरनिशमशेषम् ॥ स्तोत्र ९९.१ ॥
मातर्देवि किरसि कणमुष्टिं जनयद्यज्ञसुतः किमतुष्टिम् ।
वज्रवाराहि नराहिसुराणां त्वं शरणं तव नामपराणाम् ॥ स्तोत्र ९९.२ ॥
हरिकर(रि)शिखिफणितस्करभीतिस्त्वत्परचित्ते नैव समेति ।
मातर्देवि निभालय मह्यं किं सहसे मम दुःखमसह्यम् ॥ स्तोत्र ९९.३ ॥
तर्जनवज्रकरोट(वि)धारिणि दुष्टं तुष्टय मारनिवारिणि ।
अभिनवकोमलकरचरणाङ्गि त्रिवलिसमुच्छदसप्तविभङ्गि ॥ स्तोत्र ९९.४ ॥
ग्राह्यग्राहकभावविशुद्धे पादकराङ्गुलिजालपिनद्धे ।
आयतपार्श्वाङ्गुलिकरचरणे ध्वस्तव्याधिजराजनिमरणे ॥ स्तोत्र ९९.५ ॥
उद्गतरेणुरूर्ध्वगतरोमा वज्रयोगविवृतामृतधामा ।
बालमरीचिविलोकनरक्ते जगतां दुःखनिराकृतिशक्ते ॥ स्तोत्र ९९.६ ॥
सुभ्रु तनूदरि मध्यकृशाङ्गि कर्णान्तायतलोचनभृङ्गि(भङ्गि) ।
डाकिन्ये (व हि) विश्वमशेषं लोको वेत्ति न ते बहुवेषम् ॥ स्तोत्र ९९.७ ॥
यत्नमृते जगदर्थसमृद्धिश्चिन्तितमात्रजनेप्सितसिद्धिः ।
मूढो वेत्ति न दुष्कृतकर्म प्रावृषीव न शिलाङ्कुरजन्म ॥ स्तोत्र ९९.८ ॥
अन्ध इवार्कशशाङ्कादर्शी पापजनो ह्यनुभावस्पर्शी ।
चिन्तामणिमज्ञा न विदन्ति प्रज्ञे त्वस्य फलानि फलन्ति ॥ स्तोत्र ९९.९ ॥
चक्राङ्कितकरपादमनोज्ञे ज्ञानानलभस्मीकृतसङ्गे ।
कायवचनमनसा कृतदुरितं रागद्वेषमोहपरिकरि(लि)तम् ॥ स्तोत्र ९९.१० ॥
तद्दिशामि तव देवि समक्षं यावद्यामि न दुर्गतिपक्षम् ।
मनः परमार्थं तनुस्तव वेदी स भवति नैव दुरितपरिखेदी ॥ स्तोत्र ९९.११ ॥
लक्षणनिखिलालक्षितगात्रे सकलानुव्यञ्जनगतपात्रे ।
नवयौवनमदमन्थरपिण्डे चलकुण्डलयुगमण्डितगण्डे ॥ स्तोत्र ९९.१२ ॥
तुङ्गनितम्बघनस्तनभारे गलकालम्बिनिरंशुक(ङ्कुश)हारे ।
संवरमधुपविचुम्बिमुखाब्जे तद्भुजयुगपरिरब्धहृदब्जे ॥ स्तोत्र ९९.१३ ॥
निर्भरसुरतसुखाविकलाक्षि मुक्तशिरोरुहवसननिरपेक्षे ।
हेरुकराहुदष्टमुखचन्द्रे सस्मितरचित हूं हूं कृतमन्त्रे ॥ स्तोत्र ९९.१४ ॥
पतिमौलिस्थितविधुममृषन्ती किमु चन्द्रार्कौ वपु(र)मुषन्ती ।
मातस्ते जगदनुपमरूपं तद्विचारय परमार्थ स(स्व)रूपम् ॥ स्तोत्र ९९.१५ ॥
क्लेशदाहिं(ह)शमनामृतवचनं तद्विनेयजनशुद्धिविरचनम् ।
पद्मिनीति नलिनामलगन्धः करुणापरजगदर्थनिबन्धः ॥ स्तोत्र ९९.१६ ॥
दिव्यसुधाधर(गत)रसपानं तज्जगदद्वयबोधिनिधानम् ।
प्रत्यङ्गस्पर्शोऽप्यनिमित्तं सहजाम्बुधिविप्लावितचित्तम् ॥ स्तोत्र ९९.१७ ॥
किं त्वं मातः करिष्यसि ताभिः षट्त्रिंशच्छतकोट्यबलाभिः ।
यद्यन्यां मनुते बहुतातस्तद्विहाय झगिति देहि नु मातः ॥ स्तोत्र ९९.१८ ॥
नाडीचक्रनिरोध --------------------------------- महासुखसंवर ।
देवि त्वं शतभावविकल्पा शून्यसमाधिरपाकृततुल्या (तल्पा) ॥ स्तोत्र ९९.१९ ॥
शून्यकृपे सहजाद्वयमुक्तं वज्राय(ज्रया)नमिदमवधि(वि)भक्तम् ।
भावाभावसमस्ताकाशव्यापी भवति स तत्त्वविकाशः ॥ स्तोत्र ९९.२० ॥
उद्भवन्ति तत एव विमोक्षा बोधिपक्षनिखिलप्रतिपक्षाः ।
बुद्धानामावेणिकधर्मः सत्त्वराशिपरिपाचितकर्मः ॥ स्तोत्र ९९.२१ ॥
यद्वा यानत्रयनिर्याणं धूमादिकमपि चापरिमाणम् ।
त्वद्भक्त्या यदलम्भि शुभं मे भवतु मनो भवतीपरमं मे ।
सकलकलुषरहितं गुणसिन्धुस्त्वत्परमं ह्यत एव न बन्धुः ॥ स्तोत्र ९९.२२ ॥

गुह्यसमयसाधनतन्त्रे श्रीवज्रविलासिनीस्तोत्रं समाप्तम् ।
कृतिरियं महापण्डितविभूतिचन्द्रपादानाम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १००:


वज्रविलासिनीसाधनास्तवः

रविविकस्वरभास्वरसुन्दरीप्रबलकेशरसंवरकर्णिकात् ।
उदयमस्तकशृङ्गसमुल्लसन्नवसुपूर्णशशाङ्ककराङ्किताम् ॥ स्तोत्र १००.१ ॥
विविधपुष्परसासववेद्यपि द्रुतविलम्बितमध्यनदद्ध्वनिः ।
अलिरुपेत्य निशार्धमहोत्सवे धयति तद्गतधीरिति विस्मयः ॥ स्तोत्र १००.२ ॥
उदयतेऽस्तमुपैति निशाकरः पुनरतोऽप्युदयाचलमौलिताम् ।
उभयकोटिकलापिनिरीक्षणे न च शशी न विभाति दिवाकरः ॥ स्तोत्र १००.३ ॥
रविरुदेति सरोजदलान्तरे शिखरतोऽपि विधुः प्रविलीयते ।
व्रजति चोर्ध्वमसौ वडवानलो गिलति राहुरधः शशिभास्करौ ॥ स्तोत्र १००.४ ॥
कमलिनीकमलासनलोचनप्रकटगोचरगोचरमीलनम् ।
प्रथममङ्गमिदं कुलिशाम्बुजद्वयनिमीलनमत्र ततोऽपरम् ॥ स्तोत्र १००.५ ॥
सपदि साधकबीजनिघर्षणात्त्रितयमम्बरमेति चतुर्थकम् ।
सहजमक्षयधामकलावलीकलितकालविलापनलेलिहम् ॥ स्तोत्र १००.६ ॥
यदि सुशिक्षितवज्रविलासिनीगुरुमुखाधिगमोऽधिगतो भवेत् ।
भवति यस्य तदोत्तममध्यमाधमविनिश्चयमेति स तत्त्वदृक् ॥ स्तोत्र १००.७ ॥

श्रीवज्रविलासिनीसाधनास्तवः समाप्तः ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १०१:


वज्रयोगिनीप्रणामैकविशिका

ओं नमः श्रीवज्रयोगिन्यै

एवंकारसमासीना(ने) सहजानन्दरूपिणि ।
प्रज्ञा(वि)ज्ञानदेहस्था (स्थे) नमस्ते वज्रयोगिनि ॥ स्तोत्र १०१.१ ॥
विचित्रादिप्रमो(भे)देन चतुरानन्ददेहदे ।
रागपारमिताप्राप्ते नमस्ते वज्रयोगिनि ॥ स्तोत्र १०१.२ ॥
शरत्पूर्णेन्दुसंकाशे सत्त्वजाष्टकयोगजे ।
वर्णाग्रबीजसंभूते नमस्ते वज्रयोगिनि ॥ स्तोत्र १०१.३ ॥
भावाभावद्वयातीते आद्यन्तमध्यवर्जिते ।
स्वपरत्वविनिर्मुक्ते नमस्ते वज्रयोगिनि ॥ स्तोत्र १०१.४ ॥
रागारागयोर्मिश्रं(श्रे) संकल्पत्रयवर्जितं(ते) ।
महासुखसुखकारे नमस्ते वज्रयोगिनि ॥ स्तोत्र १०१.५ ॥
सत्त्वार्थकरणैर्युक्ते जातसंभोगरूपिणि ।
करुणारक्तदेहस्ते(स्थे) नमस्ते वज्रयोगिनि ॥ स्तोत्र १०१.६ ॥
भवनिर्वाणमारूढे रूपाकारविराजिते ।
कायवाकचित्तनेत्राय(द्ये) नमस्ते वज्रयोगिनि ॥ स्तोत्र १०१.७ ॥
वामे कपालखट्वाङ्गे दक्षिणे कर्तिधारिणि ।
शून्यताकरुणावाहि नमस्ते वज्रयोगिनि ॥ स्तोत्र १०१.८ ॥
जिनदुर्दान्तबीभत्सि(त्से) सर्वमारनिषूदिनि ।
निर्जिताशेषसेवाग्रे नमस्ते वज्रयोगिनि ॥ स्तोत्र १०१.९ ॥
कला(कलाप)संयुक्ते श्मशानाष्टनिवासिनि ।
बुद्धनाटरसैर्युक्ते नमस्ते वज्रयोगिनि ॥ स्तोत्र १०१.१० ॥
सत्त्वाशयवशेनैव निर्मितानेकरूपिणो (णि) ।
श्यामपीतसिताभासे नमस्ते वज्रयोगिनि ॥ स्तोत्र १०१.११ ॥
पञ्चबुद्धजनोत्पन्ने पञ्चयोगिनितां गते ।
तथा परमाणुसंख्याते नमस्ते वज्रयोगिनि ॥ स्तोत्र १०१.१२ ॥
शैवे शक्तिरिति ख्याते तीर्थे चण्डीति कल्पिते ।
वेदे वेदेति प्रख्याते नमस्ते वज्रयोगिनि ॥ स्तोत्र १०१.१३ ॥
कुलाख्ये कुब्जिकाख्याते आत्मवेषवती मते ।
विश्वरूपे क्रियाकारे नमस्ते वज्रयोगिनि ॥ स्तोत्र १०१.१४ ॥
सत्त्वदृष्टिविरोधेन गता नैव विधायिनि ।
सर्वाकारवरोपेते नमस्ते वज्रयोगिनि ॥ स्तोत्र १०१.१५ ॥
नैरात्म्यधर्मगम्भीरयोगदृष्ट्यैकगोचरे ।
सदसत्कल्पनातीते नमस्ते वज्रयोगिनि ॥ स्तोत्र १०१.१६ ॥
श्यामपीतादिनिर्मुक्ते वर्णावर्णविवर्जिते ।
प्रज्ञापारमितामातर्नमस्ते वज्रयोगिनि ॥ स्तोत्र १०१.१७ ॥
निर्विकल्पे निरालम्बे निष्प्रपञ्चे निरालये ।
वियद्वयापि(नि) नैरात्म्ये नमस्ते वज्रयोगिनि ॥ स्तोत्र १०१.१८ ॥
सर्वरत्नविदां पात्रे जननि वज्रयोगिनि ।
नमस्ते वज्रवाराहि नमस्ते वज्रयोगिनि ॥ स्तोत्र १०१.१९ ॥
त्वं सद्गुरुमुखकमलान्निर्गता कामरूपिणी ।
महाऽज्ञानविनाशाय नमस्ते वज्रयोगिनि ॥ स्तोत्र १०१.२० ॥
इति गुणयुक्ताया मातुर्विधायैकविंशिकाम् ।
पुण्यं यदवाप्तं तेन जनाः सन्तु(लभन्तु) पूर्णत्वम् ॥ स्तोत्र १०१.२१ ॥

श्रीवज्रयोगिनीप्रणामैकविंशिका समाप्ता ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १०२:


वज्रयोगिन्याः पिण्डार्थस्तुतिः

सिद्धाचार्यविरूपादविअरचिता
ओं नमो वज्रयोगिन्यै । ओं नमो बुद्धधर्मसंघेभ्यः । ओं नमो गुरुबुद्धबोधिसत्त्वेभ्यः । ओं नमो लोचनादिदशवज्रविलासिनीभ्यः । नमो यमान्तकादिदशक्रोढ(ध) वीरेभ्यः । वाराही शौण्डिनी चैव चण्डाली डोम्बिनी तथा ।

नटनी रजकी ब्राह्मी कपालिनी च सास(शाश्व) ता ॥ स्तोत्र १०२.१ ॥
अमृताऽमृतकुण्डली च ज्ञानज्योतिःप्रकाशिका ।
सर्वाशावीरदेवीनामियमेका महासुखा ॥ स्तोत्र १०२.२ ॥
शून्यता गीयते चासौ पराशक्तिः परात्परा ।
अमृतोर्ध्वमना दिव्या उपाया नित्यवाहिनी ॥ स्तोत्र १०२.३ ॥
खेचरी भूचरी चैव पातालवासिनी तथा ।
प्रवि(ति)ष्ठापूरणी नित्यं त्रैलोक्यक्षोभती(भिणी) तथा ॥ स्तोत्र १०२.४ ॥
बिन्दुनादकला देवी चन्द्रसूर्यात्मिका हि सा
(नित्या) नैर्माणिकी चैव संभागी च महासुखा ॥ स्तोत्र १०२.५ ॥
बिन्दुनादकलातीता प्रज्ञापारमिता मता ।
सर्वभावस्वभावा हि सर्वभावविवर्जिता ॥ स्तोत्र १०२.६ ॥
प्रलयोत्पत्तिहीना च प्रलयोत्पत्तिकारिणी ।
शाश्वतत्वात्स्थिता प्रोक्ता शाश्वतेन च वर्जिता ॥ स्तोत्र १०२.७ ॥
गम्भीरालिङ्गितोदारा महार्था स्वधिमुक्तिका ।
शून्यतात्रयहीना च प्रभास्वरस्वरूपिणी ॥ स्तोत्र १०२.८ ॥
एकाराक्षररूपा च वंकाराक्षरसंगता ।
विचित्रादिक्षणैर्युक्ता चतुरानन्दरूपिणी ॥ स्तोत्र १०२.९ ॥
बाह्यमण्डलचक्रेऽपि स्फुरन्ती च त्रिकायतः ।
कायवाकचित्तभावेषु कायवाकचित्तभूषणी ॥ स्तोत्र १०२.१० ॥
अतीत्य कायवाकचित्तैः समत्वेन च मध्यगा ।
नैरात्म्यरूपिणी देवी तथतायां प्रतिष्ठिता ॥ स्तोत्र १०२.११ ॥
कमलकुलिशाक्रान्तशून्यतात्रयरूपिणी ।
ललनारसनायोगादवधूती महासुखा ॥ स्तोत्र १०२.१२ ॥
संसारतारणी चैषां तथा तासां प्रतीत्यजा ।
यां लब्ध्वा योगिनीं मुक्ता भवसंसारबन्धनात् ॥ स्तोत्र १०२.१३ ॥
इत्येषा ऋद्धिदा प्रोक्ता सिद्धिदा चैव योगिनी ।
मोक्षद्वारपरा चैव सतताभ्यासकारिणाम् ॥ स्तोत्र १०२.१४ ॥
वज्रवत्कुरुते देहं रससिद्धिं ददाति च ।
गुरुपादप्रसादेन लब्धेयं वज्रयोगिनी ॥ स्तोत्र १०२.१५ ॥
य(ए) तस्याः पाठमात्रेण पुण्यसंभारमादरात् ।
प्राप्नोति सततं योगी ज्ञानसंभारसंभृतः ॥ स्तोत्र १०२.१६ ॥

श्रीगुह्यसमयतन्त्रे पिण्डार्थाः षोडशश्लोकास्त्रिकायवज्रयोगिन्याः समाप्ताः ।
कृतिरियं सिद्धाचार्यश्रीविरुपादानामिति ॥

___________________________________________________________________________

दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १०३:


वज्रयोगिन्याः स्तुतिप्रणिधानम्

सिद्धाचार्यविरूपादविरचितम्

ओं नमः श्री वज्रयोगिन्यै, नमोबुद्धधर्मसंघेभ्यः, नमो गुरुबुद्धबोधिसत्त्वेभ्यः, नमो लोचनादिदशवज्रविलासिनीभ्यः, नमो यमान्तकादिदशक्रोधवीरेभ्यः सप्रज्ञेभ्यः ।
ओमो आ हूमिति कायवाकचित इन्द्रियविज्ञानानि, वाकचित्तानि मनोविज्ञानानि, परचित्तज्ञानाभिज्ञा, परकायप्रवेशाभिज्ञा पुण्डरीकेषु नाभिस्थे रक्तसूर्य मण्डलः ॥ स्तोत्र १०३.१ ॥
धर्मोदया पद्ममध्ये सिन्दूरारुणरूपिणी ।
त्रिशृङ्गा हि त्रिकोणा वा चतुःपीठसमन्विता ॥ स्तोत्र १०३.२ ॥
ह्रींकारं मध्यभागेऽस्याः पीतवर्णः प्रकीर्तितः ।
तद्भवा पीतवर्णा च अवधूत्या(ती) स्वयं स्थिता ॥ स्तोत्र १०३.३ ॥
ललनायां तु सुश्यामा रसनायां च गौरिका ।
प्रत्यालीढपदा नाम्ना मध्ये पीता मनोरमा ॥ स्तोत्र १०३.४ ॥
त्रिमार्गे संस्थिता देवी त्रिकायवज्रयोगिनी ।
सेयं नाम्ना भवेदेका सर्वसम्बुद्धडाकिनी ॥ स्तोत्र १०३.५ ॥
त्रैलोक्ये दिव्यरूपा च सर्वाशापरिपूरिका ।
स्वकर्तिना कर्तितं च वामहस्ते स्वमस्तकम् ॥ स्तोत्र १०३.६ ॥
दक्षिणेऽस्या स्थिता कर्तिर्जगतो दुःखच्छेदिनी ।
अस्या वामे स्थिता श्यामा नाम्ना सा वरवर्णिनी ॥ स्तोत्र १०३.७ ॥
कर्परः सव्यहस्ते च कर्तिर्वामे च संस्थिता ।
दक्षिणे चैव पीता वै वज्रवैरोचनी स्थिता ॥ स्तोत्र १०३.८ ॥
कर्तिका दक्षिणे हस्ते वामे कपालधारिणी ।
प्रत्यालीढपदा देवी नग्निका तु विशेषतः ॥ स्तोत्र १०३.९ ॥
करौ च द्वौ तयोः पादौ विपरीतौ तथा स्थितौ ।
बुद्धानां जननी मध्या सम्यक्सम्बुद्धरूपिणी ॥ स्तोत्र १०३.१० ॥
अक्षया सुभगा नित्यं हन्त्री च मृत्युजन्मनोः ।
धर्मसंभोगनिर्माणमहासुखस्वरूपिणी ॥ स्तोत्र १०३.११ ॥
सेयं त्रिभुवने देवी राजये चन्द्रवत्सदा ।
कबन्धादवधूत्याश्च प्रविशेत्स्वमुखेष्वसृक् ॥ स्तोत्र १०३.१२ ॥
ललनारसनाभ्यां च निःसृत्य शिरसि तथा ।
करूणारक्तरूपेण पिबन्ती सर्वशान्तये ॥ स्तोत्र १०३.१३ ॥
दुःखं संप्रेक्ष्य लोकानां चतुर्मारनिषूदिनी ।
दौर्मनस्यादि कर्त्या च कर्तन्ती सर्वमेव तत् ॥ स्तोत्र १०३.१४ ॥
स्तुता हि जिनमातस्त्वं सुप्रसीद भवार्णवे ।
स्वार्थं कर्तुं परार्थं च भवाम्यहं यथा क्षमः ॥ स्तोत्र १०३.१५ ॥
तत्त्वया देवी कर्तव्यमनुग्रहं मयि सृज ।
बालोऽहमज्ञरूपी च कायवाकचित्तदोषतः ॥ स्तोत्र १०३.१६ ॥
गुरुभक्तिं न जानेऽहं त्वद्भक्तिं च विशेषतः ।
इत्याकलय लोकेशि कृपा मयि विधीयताम् ॥ स्तोत्र १०३.१७ ॥
कायवाकचेतसां साम्यं कुरु मे त्वं प्रसादतः ।
येन मुञ्चामि संसारं षड्गतिं न विशाम्यहम् ॥ स्तोत्र १०३.१८ ॥
यथा च वज्रवद्देहो यावन्मुक्तो भवाम्यहम् ।
मारैः सर्वैः परित्यक्तो यथा कायो भवेन्मम ॥ स्तोत्र १०३.१९ ॥
लीलया सिद्धिभागाः स्युर्निर्विघ्नः सर्वसिद्धिभाक् ।
सर्वसाधनसिद्धि स्यात्कायश्चैवाजरामरः ॥ स्तोत्र १०३.२० ॥
त्रासनं सर्वमाराणां सर्वाशापरिपूरणम् ।
देहि मे त्वं वरां सिद्धिं हित्वा चैव गमागमम् ॥ स्तोत्र १०३.२१ ॥
मनो विलीयतां देवि पञ्चेन्द्रियानुसंयुतम् ।
सिद्ध्येच्च वज्रसत्त्वायुर्यौवनारोग्यसत्सुखम् ॥ स्तोत्र १०३.२२ ॥
त्वत्प्रसादान्महामुद्रा सर्वेषामेव संभवेत् ।
देवासुरमनुष्याश्च यत्र यत्र च संस्थिताः ।
सुखिनस्ते च सर्वे स्युर्बुद्धत्वफललाभिनः ॥ स्तोत्र १०३.२३ ॥

श्रीगुह्यसमयतन्त्रे त्रिकायवज्रयोगिन्याः स्तुतिप्रणिधानं समाप्तम् ।
कृतिरियं सिद्धाचार्य श्रीविरूपादानाम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १०४:


वसन्ततिलकास्तुतिः

पादगुह्यगुदनाभिहृच्छिरोधातुमण्डलगमेरुपृष्ठगम् ।
नाडिकासमयवज्रपद्मगं त्वां नमाम्युभयचित्तहेरुकम् ॥ स्तोत्र १०४.१ ॥
गुह्यकोकनदकर्णिकान्तरव्योमपञ्चकमहानभःस्थितम् ।
धर्मधातुतिलकाद्वयाद्वयं त्वां नमामि सहजात्महेरुकम् ॥ स्तोत्र १०४.२ ॥
कालमेघपटलान्तरोच्छलदविद्युदुग्रपटलाधिकत्विषम् ।
सत्त्वभाजनयुगप्रदाहिकां त्वां नमामि जगदम्ब हेरुकीम् ॥ स्तोत्र १०४.३ ॥
नाभिचक्रकुहराम्बुराशितो वज्रवारिजसमाजसंभवाम् ।
सौधसाररसपानलम्पटां त्वां नमामि बडवानलत्विषम् ॥ स्तोत्र १०४.४ ॥

श्रीवसन्ततिलकास्तुतिः समाप्ता ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १०५:


वसुधारानामधारणीस्तोत्रम्

ओं नमो

भगवत्यै आर्यश्रीवसुधारायै दिव्यरूपी सुरूपी च सौम्यरूपी बलप्रदा ।
वसुधरी वसुधारणी वसुश्री श्रीकरी वरा ॥ स्तोत्र १०५.१ ॥
धरणी धारणी धाता शरण्या भक्तवत्सला ।
प्रज्ञापारमिता देवी प्रज्ञा श्रीबुद्धिवर्धिनी ॥ स्तोत्र १०५.२ ॥
विद्याधरी शिवा सूक्ष्मा शास्ता सर्वत्र मातृका ।
तरुणी तारु(र)णी देवी विद्यादानेश्वरेश्वरी ॥ स्तोत्र १०५.३ ॥
भूषिता भूतमाता च सर्वाभरणभूषिता ।
दुर्दान्तत्रासनी भीता उग्रा उग्रपराक्रमा ॥ स्तोत्र १०५.४ ॥
दानपारमिता देवी वर्षणी दिव्यरूपिणी ।
निधानं सर्वमाङ्गल्या कीर्तिर्लक्ष्मीर्यशःशुभा ॥ स्तोत्र १०५.५ ॥
दहनी मालिनी चण्डी शबरी सर्वमात्रिका ।
कृतान्तशासनी रौद्री कौमारी विश्वरूपिणी ॥ स्तोत्र १०५.६ ॥
वीर्यपारमिता देवी जगदानन्दरोचनी ।
तापसी उग्ररूपी च ऋद्धिसिद्धिबलप्रदा ॥ स्तोत्र १०५.७ ॥
धन्या पुण्या महाभागा अजिता जितविक्रमा ।
जगदेकहिता विद्या संग्रामे तारणी शुभा ॥ स्तोत्र १०५.८ ॥
क्षान्तिपारमिता देवी शीलिनी ध्यानध्यायिनो ।
पद्मिनी पद्मधारी च पद्मप्रिया पद्मासनी ॥ स्तोत्र १०५.९ ॥
शुद्धरूपी महातेजा हेमवर्णा प्रभाकरी ।
चिन्तामणिमहादेवी प्रज्ञापुस्तकधारिणी ॥ स्तोत्र १०५.१० ॥
निधानं कूटिमारुढिधन्यागारधनप्रिया ।
त्रैधातुकं महा आदि दिव्याभरणभूषिणी ॥ स्तोत्र १०५.११ ॥
मातरी सर्वबुद्धानां रत्नधाते(त्वी)श्वरेश्वरी ।
शून्यता भावनी देवी भावाभावविवर्जिता ॥ स्तोत्र १०५.१२ ॥
वैन्ये(ने)य किं न विन्यस्ता दिव्यक्लेशनिछेदनी ।
भी(भे) दिनी सर्वमाराणां सप्तपातालक्षोभिनी (णी) ॥ स्तोत्र १०५.१३ ॥
ब्रह्माणी वेदमाता च गुह्या च गुह्यवासिनी ।
सरस्वती विशालाक्षी चतुर्ब्रह्मविहारिणी ॥ स्तोत्र १०५.१४ ॥
ताथागती महारम्या वज्रिणी धर्मधारिणी ।
कर्मधातेश्वरी विद्या विश्वज्वालाभमण्डली ॥ स्तोत्र १०५.१५ ॥
बोध(धि)नी सर्वसत्त्वानां बोध्यङ्गकृतशेखरी ।
ध्याना धीर्मुक्तिसंपन्ना अद्वयद्वयभाविनी ॥ स्तोत्र १०५.१६ ॥
सर्वार्थसाधनी भद्रा स्त्रीरूपामितविक्रमा ।
दर्शिनी बुद्धमार्गाणां नष्टमार्गप्रदर्शिनी ॥ स्तोत्र १०५.१७ ॥
वागीश्वरी महाशान्तिर्गोप्त्री धात्री धनप्रदा ।
स्त्रीरूपधारिणी सिद्धा योगिनी योगजेश्वरी ॥ स्तोत्र १०५.१८ ॥
मनोहरी महाक्रान्तिः सौभाग्यप्रियदर्शिनी ।
सार्थवाहकृपादृष्टिः सर्वताथागतात्मकी ॥ स्तोत्र १०५.१९ ॥
नमस्तेऽस्तु महादेवी सर्वसत्त्वार्थदायिनी ।
नमस्ते दिव्यरूपी च वसुधारा नमोऽस्तु ते ॥ स्तोत्र १०५.२० ॥
अष्टोत्तरशतं नाम त्रिकालं यं पठेत्पुमान् ।
प्राप्नोति नियतं सिद्धिमीप्सितार्थमनोरथान् ॥ स्तोत्र १०५.२१ ॥
यदज्ञानकृतं पापमानन्तर्यसुदारुणम् ।
तत्सर्वं क्षपयत्याशु स्मरणात्स(र्व)भद्रकम् ॥ स्तोत्र १०५.२२ ॥
अथवा शीलसंपन्नः सप्तजातिस्मरो भवेत् ।
प्रियश्चादेयवाक्येन रूपवान् प्रियदर्शनः ॥ स्तोत्र १०५.२३ ॥
विप्रक्षत्रियकुलेषु आदेयमुपजायते ।
अन्ते भूमीश्वरं प्राप्तः पश्चात्प्राप्त(ः) सुखावतीम् ॥ स्तोत्र १०५.२४ ॥

श्रीवसुधारानामधारणीस्तोत्रं सम्यक्संबुद्धभाषितं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १०६:


वसुधारास्तोत्रम्

या सम्यगुक्तविधिभिः परिपथ्यमाना लक्ष्मीं ददाति विपुलां सुगतोपभोगान् ।
तां धारणीं सकलसत्त्वहितैकचित्तां भक्त्या नमामि सततं वसुधारसंज्ञाम् ॥ स्तोत्र १०६.१ ॥
या संस्मृता सुचिरसुस्थतरं प्रवृद्धं दारिद्रयदुःखदुरितं शमते नराणाम् ।
तां कल्पवृक्षसदृशीं वसुधारसंज्ञां नित्यं नमामि शिरसा जगतां हिताय ॥ स्तोत्र १०६.२ ॥
रत्नाकरीं रत्ननिधानकोषां विचित्ररत्नां प्रतिभासवर्षाम् ।
रत्नावलीं रत्नमयीं विचित्रां नमामि चार्यां वसुधारधाराम् ॥ स्तोत्र १०६.३ ॥
तां रत्नपाणिसफलामवभासया ते त्यागावतंसदयशेखरमुद्वहन्तीम् ।
हारार्धहारचलकुण्डलभूषिताङ्गीमार्यां नमामि वसुवृष्टिकरीं शरण्याम् ॥ स्तोत्र १०६.४ ॥

श्रीवसुधाराकल्पोद्धृतं वसुधारास्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १०७:


विद्याक्षरस्तोत्रम्

ओम्कारोत्पन्नशुक्लाभं मध्यसिंहासनस्थितम् ।
बोध्यं त्रिमुद्रया युक्तं वैरोचनमुनिं नुमः ॥ स्तोत्र १०७.१ ॥
हूंकारोत्पन्ननीलाभं पूर्वे गजासनस्थितम् ।
भूस्पर्शमुद्रया युक्तमक्षोभ्यं श्रीघन नुमः ॥ स्तोत्र १०७.२ ॥
त्रांकारोत्पन्नहेमाभं दक्षिणेऽश्वमारूढम् ।
वरदमुद्रया युक्तं नमामि रत्नसंभवम् ॥ स्तोत्र १०७.३ ॥
झिङ्कारोत्पन्नरक्ताभं पश्चिमे मयूरासनम् ।
ध्यानमूर्तिधरं नाथममिताभमुनिं नुमः ॥ स्तोत्र १०७.४ ॥
खङ्कारोत्पन्नश्यामाभमुत्तरे गरुडासनम् ।
अभयमुद्रसंबद्धममोघसिद्धिं नमाम्यहम् ॥ स्तोत्र १०७.५ ॥
रोचना मामकी चैव पाण्डरा तारणी तथा ।
ब्रह्मादिकोणसंस्थाश्च चतुर्देव्यो नमो नमः ॥ स्तोत्र १०७.६ ॥
निरंजनं निराकारं प्रत्येकज्योतिरूपिणम् ।
चैत्यमध्यस्थितं देवं वज्रसत्त्वं नुमो वयम् ॥ स्तोत्र १०७.७ ॥

श्री बुद्धभट्टारकस्य विद्याक्षरस्तोत्रं समाप्तम् ॥

___________________________________________________________________________


दिगितल्सन्स्क्रित्बुद्धिस्त्चनोन्, स्तोत्र सेच्तिओन्, तेxत्नो. १०८:



अद्वयपरमार्था नामसङ्गीतिः

ओं नमः श्रीमहामञ्जुनाथाय

अथ वज्रधरः श्रीमान् दुर्दान्तदमकः परः ।
त्रिलोकविजयी वीरो गुह्यराट्कुलिशेश्वरः ॥ स्तोत्र १०८.१ ॥
विबुद्धपुण्डरीकाक्षः प्रोत्फुल्लकमलाननः ।
प्रोल्लालयन् वज्रवरं स्वकरेण मुहुर्मुहः ॥ स्तोत्र १०८.२ ॥
भृकुटीतरङ्गप्रमुखैरनन्तैर्वज्रपाणिभिः ।
दुर्दान्तदमकैर्वीरैर्वीरवीभत्सरुपिभिः ॥ स्तोत्र १०८.३ ॥
उल्लालयदिभिः स्वकरैः प्रस्फुरद्वज्रकोटिभिः ।
प्रज्ञोपायमहाकरुणाजगदर्थकरैः परैः ॥ स्तोत्र १०८.४ ॥
हृष्टतुष्टाशयैर्मुदितैः क्रोधविग्रहरुपिभिः ।
बुद्धकृत्यकरैर्नाथैः सार्द्धं प्रणतविग्रहै ॥ स्तोत्र १०८.५ ॥
प्रणम्य नाथं संबुद्धं भगवन्तं तथागतम् ।
कृताञ्जलिपुटो भूत्वा इदमाह स्थितोऽग्रतः ॥ स्तोत्र १०८.६ ॥
मद्धिताय ममार्थाय अनुकम्पाय मे विभो ।
मायाजालाभिसंबोधेर्यथालाभि भवाम्यहम् ॥ स्तोत्र १०८.७ ॥
अज्ञानपङ्कमग्नानां क्लेशव्याकुलचेतसाम् ।
हिताय सर्वसत्त्वानामनुत्तरफलाप्तये ॥ स्तोत्र १०८.८ ॥
प्रकाशयतु संबुद्धो भगवान् शास्ता जगद्गुरुः ।
महासमयतत्त्वज्ञ इन्द्रियाशयवित्परः ॥ स्तोत्र १०८.९ ॥
भगवन्! ज्ञानकायस्य महोष्णीषस्य गीष्पतेः ।
मञ्जुश्रीज्ञानसत्त्वस्य ज्ञानमूर्तेः स्वयम्भुवः ॥ स्तोत्र १०८.१० ॥
गम्भीरार्थामुदारार्थां महार्थामसमां शिवाम् ।
आदिमध्यान्तकल्याणीं नामसङ्गीतिमुत्तामाम् ॥ स्तोत्र १०८.११ ॥
यातीतैर्भाषिता बुद्धैर्भाषिष्यन्ते ह्यानागताः ।
प्रत्युत्पन्नाश्च संबुद्धा यां भाषन्ते पुनः पुनः ॥ स्तोत्र १०८.१२ ॥
मायाजाले महातन्त्रे या चास्मिन् संप्रगीयते ।
महावज्रधरैर्हृष्टैरमेयैर्मन्त्रधारिभिः ॥ स्तोत्र १०८.१३ ॥
अहं चैनां धारयिष्याम्यानिर्याणाद्दृढाशयः ।
यथा भवाम्यहं नाथ सर्वसंबुद्धगुह्यधृक् ॥ स्तोत्र १०८.१४ ॥
प्रकाशयिष्ये सत्त्वानां यथाशयविशेषतः ।
अशेषक्लेशनाशाय अशेषाज्ञानहानये ॥ स्तोत्र १०८.१५ ॥
एवमध्येष्य गुह्येन्द्रो वज्रपाणिस्तथागतम् ।
कृताञ्जलिपुतो भूत्वा प्रह्वकायःस्थितोऽग्रतः ॥ स्तोत्र १०८.१६ ॥

इति अध्येषणाज्ञानगाथाः षोडश ।
अथ शाक्यमुनिर्भगवान् संबुद्धो द्विपदोत्तमः ।
निर्णमय्यायतां स्फीतां स्वजिह्वां स्वमुखाच्छुभाम् ॥ स्तोत्र १०८.१७ ॥
स्मितं संदश्र्य लोकानामपायत्रयशोधनम् ।
त्रिलोकाभासकरणं चतुर्मारारिशासनम् ॥ स्तोत्र १०८.१८ ॥
त्रिलोकमापूरयन्त्या ब्राह्म मधुरया गिरा ।
प्रत्यभाषत गुह्येन्द्रं वज्रपाणिं महाबलम् ॥ स्तोत्र १०८.१९ ॥
साधु वज्रधर श्रीमन् साधु ते वज्रपाणये ।
यस्त्वं जगद्धितार्थाय महाकरुणयान्वितः ॥ स्तोत्र १०८.२० ॥
महार्थां नामसङ्गीतिं पवित्रामघनाशिनीम् ।
मञ्जुश्रीज्ञानकायस्य मत्तः श्रोतुं समुद्यतः ॥ स्तोत्र १०८.२१ ॥
तत्साधु देशयाम्येषः अहं ते गुह्यकाधिप ।
शृणु त्वमेकाग्रमनास्तत्साधु भगवन्निति ॥ स्तोत्र १०८.२२ ॥

इति प्रतिवचनज्ञानगाथाः षट् ।

अथ शाक्यमुनिर्भगवान् सकलं मन्त्रकुलं महत् ।
मन्त्रविद्याधरकुलं व्यवलोक्य कुलत्रयम् ॥ स्तोत्र १०८.२३ ॥
लोकलोकोत्तरकुलं लोकालोककुलं महत् ।
महामुद्राकुलं चाग्र्यं महोष्णीषकुलं महत् ॥ स्तोत्र १०८.२४ ।

इति षट्कुलावलोकनज्ञानगाथे द्वे ।

इमां षण्मन्त्रराजानां संयुक्तामद्वयो दयाम् ।
अनुत्पादधर्मिणीं गाथां भाषते स्म गिरांपतेः ॥ स्तोत्र १०८.२५ ॥
अ आ इ ई उ ऊ ए ऐ ओ औ अमः स्थितो हृदि ।
ज्ञानमूर्तिरहं बुद्धो बुद्धानां त्र्यध्ववर्तिनाम् ॥ स्तोत्र १०८.२६ ॥
ओं वज्रतीक्ष्णदुःखच्छेदप्रज्ञाज्ञानमूर्तये ।
ज्ञानकायवागीश्वरारपचनाय ते नमः ॥ स्तोत्र १०८.२७ ॥

इति मायाजालाभिसंबोधिक्रमगाथास्तिस्रः ।

तद्यथा भगवान् बुद्धः संबुद्धोऽकारसम्भवः ।
अकारः सर्ववर्णाग्र्यो महार्थः परमाक्षरः ॥ स्तोत्र १०८.२८ ॥
महाप्राणो ह्यनुत्पादो वागदाहारवर्जितः ।
सर्वाभिलापहेत्व्ग्र्यः सर्ववाक्सुप्रभास्वरः ॥ स्तोत्र १०८.२९ ॥
महामहमहारागः सर्वसत्त्वरतिङ्करः ।
महामहमहाद्वेषः सर्वक्लेशमहारिपुः ॥ स्तोत्र १०८.३० ॥
महामहमहामोहो मूढधीमोहसूदनः ।
महामहमहाक्रोधो महाक्रोधरिपुर्महान् ॥ स्तोत्र १०८.३१ ॥
महामहमहालोभः सर्वलोभनिषूदनः ।
महाकामो महासौख्यो महामोदो महारतिः ॥ स्तोत्र १०८.३२ ॥
महारुपो महाकायो महावर्णो महावपुः ।
महानामा महोदारो महाविपुलमण्डलः ॥ स्तोत्र १०८.३३ ॥
महाप्रज्ञायुधधरो महाक्लेशाङ्कुशोऽग्रणीः ।
महायशा महाकीर्तिर्महाज्योतिर्महाद्युतिः ॥ स्तोत्र १०८.३४ ॥
महामायाधरो विद्वान्महामायार्थसाधकः ।
महामायारतिरतो महामायेन्द्रजालिकः ॥ स्तोत्र १०८.३५ ॥
महादानपतिः श्रेष्ठो महाशीलधरोऽग्रणीः ।
महाक्षान्तिधरो धीरो महावीर्यपराक्रमः ॥ स्तोत्र १०८.३६ ॥
महाध्यानसमाधिस्थो महाप्रज्ञाशरीरधृक् ।
महाबलो महापायः प्रणिधिर्ज्ञानसागरः ॥ स्तोत्र १०८.३७ ॥
महामैत्रीमयोऽमेयो महाकारुणिकोऽग्रधीः ।
महाप्रज्ञो महाधीमान्महोपायो महाकृतिः ॥ स्तोत्र १०८.३८ ॥
महाऋद्धिबलोपेतो महावेगो महाजवः ।
महर्द्धिको महेशाख्यो महाबलपराक्रमः ॥ स्तोत्र १०८.३९ ॥
महाभवाद्रिसंभेत्ता महावज्रधरो धनः ।
महाक्रूरो महारौद्रो महाभयभयङ्कर ॥ स्तोत्र १०८.४० ॥
महाविद्योत्तमो नाथो महामन्त्रोत्तमो गुरुः ।
महायाननयारुढो महायाननयोत्तमः ॥ स्तोत्र १०८.४१ ॥
इति वज्रधातुमण्डलज्ञानगाथाश्चतुर्दश ।
महावैरोचनो बुद्धो महामौनी महामुनिः ।
महामन्त्रनयोद्भूतो महामन्त्रनयात्मकः ॥ स्तोत्र १०८.४२ ॥
दशपारमिताप्राप्तो दशपारमिताश्रयः ।
दशपारमिताशुद्धिर्दशपारमितानयः ॥ स्तोत्र १०८.४३ ॥
दशभूमीश्वरो नाथो दशभूमिप्रतिष्ठितः ।
दशज्ञानविशुद्धात्मा दशज्ञानविशुद्धधृक् ॥ स्तोत्र १०८.४४ ॥
दशाकारो दशार्थार्थो मुनीन्द्रो दशबलो विभुः ।
अशेषविश्वार्थकरो दशाकारवशी महान् ॥ स्तोत्र १०८.४५ ॥
अनादिर्निष्प्रपञ्चात्मा शुद्धात्मा तथतात्मकः ।
भूतवादी यथावादी तथाकारी अनन्यवाक् ॥ स्तोत्र १०८.४६ ॥
अद्वयो द्वयवादी च भूतकोटिव्यवस्थितः ।
नैरात्म्यसिंहनिर्णादी कुतीथ्र्यमृगभीकरः ॥ स्तोत्र १०८.४७ ॥
सर्वत्रगोऽमोघगतिस्तथागतमनोजवः ।
जिनो जितारिर्विजयो चक्रवर्ती महाबलः ॥ स्तोत्र १०८.४८ ॥
गणमुख्यो गणाचार्यो गणेशो गणपतिर्वशी ।
महानुभावो धौरेयोऽनन्यनेयो महानयः ॥ स्तोत्र १०८.४९ ॥
वागिशो वाक्पतिर्वाग्मी वाचस्पतिरनन्तगोः ।
सत्यवाक्सत्यवादी च चतुःसत्योपदेशकः ॥ स्तोत्र १०८.५० ॥
अवैवर्तिको ह्यनागामो खड्गः प्रत्येकनायकः ।
नानानिर्याणनिर्यातो महाभूतैककारणः ॥ स्तोत्र १०८.५१ ॥
अर्हन् क्षीणास्रवो भिक्षुर्वीतरागो जितेन्द्रियः ।
क्षेमप्राप्तोऽभयप्राप्तः शीतीभूतो ह्यानाविलः ॥ स्तोत्र १०८.५२ ॥
विद्याचरणसंपन्नः सुगतो लोकवित्परः ।
निर्ममो निरहङ्कारः सत्यद्वयनयस्थितः ॥ स्तोत्र १०८.५३ ॥
संसारपारकोटिस्थः कृतकृत्यः स्थलस्थितः ।
कैवल्यज्ञाननिष्ठियुतः प्रज्ञाशस्त्रो विदारणः ॥ स्तोत्र १०८.५४ ॥
सद्धर्म्मो धर्मराड्भास्वान् लोकालोककरः परः ।
धर्मेश्वरो धर्मराजः श्रेयोमार्गोपदेशकः ॥ स्तोत्र १०८.५५ ॥
सिद्धार्थः सिद्धसंकल्पः सर्वसंकल्पवर्जितः ।
निर्विकल्पोऽक्षयो धातुर्धर्मधातुः परोऽव्ययः ॥ स्तोत्र १०८.५६ ॥
पुण्यवान् पुण्यसंभारो ज्ञानं ज्ञानाकरं महत् ।
ज्ञानवान् सदसज्ज्ञानी संभारद्वयसंभृतः ॥ स्तोत्र १०८.५७ ॥
शाश्वतो विश्वराड्योगी ध्यानं ध्येयो धियांपतिः ।
प्रत्यात्मवेद्यो ह्यचलः परमाद्यस्त्रिकायधृक् ॥ स्तोत्र १०८.५८ ॥
पञ्चकायात्मको बुद्धः पञ्चज्ञानात्मको विभुः ।
पञ्चबुद्धात्ममुकुटः पञ्चचक्षुरसङ्गधृक् ॥ स्तोत्र १०८.५९ ॥
जनकः सर्वबुद्धानां बुद्धपुत्रः परोवरः ।
प्रज्ञाभवोद्भवो योनिर्धर्मयोनिर्भवान्तकृत् ॥ स्तोत्र १०८.६० ॥
घनैकसारो वज्रात्मा सद्योजातो जगत्पतिः ।
गगनोद्भवः स्वयम्भूः प्रज्ञाज्ञानानलो महान् ॥ स्तोत्र १०८.६१ ॥
वैरोचनो महादीप्तिर्ज्ञानज्योतिर्विरोचनः ।
जगत्प्रदीपो ज्ञानोल्को महातेजाः प्रभास्वरः ॥ स्तोत्र १०८.६२ ॥
विद्याराजोऽग्रमन्त्रेशो मन्त्रराजो महार्थकृत् ।
महोष्णीषोऽद्भुतोष्णीषो विश्वदर्शी वियत्पतिः ॥ स्तोत्र १०८.६३ ॥
सर्वबुद्धात्मभावाग्र्यो जगदानन्दलोचनः ।
विश्वरुपी विधाता च पूज्यो, मान्यो महाऋषिः ॥ स्तोत्र १०८.६४ ॥
कुलत्रयधरो मन्त्री महासमयमन्त्रधृक् ।
रत्नत्रयधरः श्रेष्ठस्त्रियानोत्तमदेशकः ॥ स्तोत्र १०८.६५ ॥
अमोघपाशो विजयी वज्रपाशो महाग्रहः ।
वज्राङ्कुशो महापाशः वज्रभैरवभीकरः ॥ स्तोत्र १०८.६६ ॥

इति सुविशुद्धधर्मधातुज्ञानगाथाः पादोनपञ्चविंशतिः ।

क्रोधराट्षण्मुखो भीमः षण्णेत्रः षड्भुजो बली ।
दंष्ट्राकरालः कङ्कालो हलाहलः शताननः ॥ स्तोत्र १०८.६७ ॥
यमान्तको विघ्नराजो वज्रवेगो भयङ्करः ।
विघुष्टवज्रो हृद्वज्रो मायावज्रो महोदरः ॥ स्तोत्र १०८.६८ ॥
कुलिशेशो वज्रयोनिर्वज्रमण्डो नभोपमः ।
अचलैकजटाटोपो गजचर्मपटार्द्रधृक् ॥ स्तोत्र १०८.६९ ॥
हाहाकारो महाघोरो हीहीकारो भयानकः ।
अट्टहासो महाहासो वज्रहासो महारवः ॥ स्तोत्र १०८.७० ॥
वज्रसत्त्वो महासत्त्वो वज्रराजो महासुखः ।
वज्रचण्डो महामोदो वज्रहूंकारहूंकृतिः ॥ स्तोत्र १०८.७१ ॥
वज्रबाणायुधधरो वज्रखड्गो निकृन्तनः ।
विश्ववज्रधरो बज्री एकवज्री रणञ्जहः ॥ स्तोत्र १०८.७२ ॥
वज्रज्वालाकरालाक्षो वज्रज्वालाशिरोरुहः ।
वज्रावेशो महावेशः शताक्षो वज्रलोचनः ॥ स्तोत्र १०८.७३ ॥
वज्ररोमाङ्कुरतनुर्वज्ररोमैकविग्रहः ।
वज्रकोटिनखारम्भो वज्रसारघनच्छवि ॥ स्तोत्र १०८.७४ ॥
वज्रमालाधरः श्रीमान् वज्राभरणभूषितः ।
हाहाट्टहासो निर्घोषो वज्रघोषः षडक्षरः ॥ स्तोत्र १०८.७५ ॥
मञ्जुघोषो महानादस्त्रैलोक्यैकरवो महान् ।
आकाशधातुपर्यन्तघोषो घोषवतां वरः ॥ स्तोत्र १०८.७६ ॥
इत्यादर्शज्ञानगाथाः पादेन सार्धं दश ।
तथताभूतनैरात्म्यभूतकोटिरनक्षरः ।
शून्यतावादिवृषभो गम्भीरोदारगर्जनः ॥ स्तोत्र १०८.७७ ॥
धर्मशङ्खो महाशब्दो धर्मगण्डी महारणः ।
अप्रतिष्ठितनिर्वाणो दशदिग्धर्मदुन्दुभिः ॥ स्तोत्र १०८.७८ ॥
अरुपो रुपवानग्र्यो नानारुपो मनोमयः ।
सर्वरुपावभासश्रीरशेषप्रतिबिम्बधृक् ॥ स्तोत्र १०८.७९ ॥
अप्रधृष्यो महेशाख्यस्त्रैधातुकमहेश्वरः ।
समुच्छ्रितार्यमार्गस्थो धर्मकेतुर्महोदय ॥ स्तोत्र १०८.८० ॥
त्रैलोक्यैककुमाराङ्गः स्थविरो वृद्धः प्रजापति ।
द्वात्रिंशल्लक्षणधरः कान्तस्त्रैलोक्यसुन्दरः ॥ स्तोत्र १०८.८१ ॥
लोकज्ञानगुणाचार्यो लोकाचार्यो विशारदः ।
नाथस्त्राता त्रिलोकाप्तः शरणं ताय्यनुत्तरः ॥ स्तोत्र १०८.८२ ॥
गगनाभोगसम्भोगः सर्वज्ञज्ञानसागरः ।
अविद्याण्डकोशसंभेत्ता भवपञ्जरदारणः ॥ स्तोत्र १०८.८३ ॥
शमिताशेषसंक्लेशः संसारार्णवपारगः ।
ज्ञानाभिषेकमुकुटः सम्यक्संबुद्धभूषणः ॥ स्तोत्र १०८.८४ ॥
त्रिदुःखदुःखशमनस्त्र्यन्तोऽनन्तस्त्रिमुक्तिगः ।
सर्वावरणनिर्मुक्त आकाशसमतां गतः ॥ स्तोत्र १०८.८५ ॥
सर्वक्लेशमलातीतस्त्र्यध्वानध्वगतिं गतः ।
सर्वसत्त्वमहानागो गुणशेखरशेखरः ॥ स्तोत्र १०८.८६ ॥
सर्वोपधिविनिर्मुक्तो व्योमवत्र्मनि सुस्थितः ।
महाचिन्तामणिधरः सर्वरत्नोत्तमो विभुः ॥ स्तोत्र १०८.८७ ॥
महाकल्पतरुः स्फीतो महाभद्रघटोत्तमः ।
सर्वसत्त्वार्थकृत्कर्त्ता हितैषी सत्त्ववत्सलः ॥ स्तोत्र १०८.८८ ॥
शुभाशुभज्ञः कालज्ञः समयज्ञः समयो विभुः ।
सत्त्वेन्द्रियज्ञो वेलज्ञो विमुक्तित्रयकोविदः ॥ स्तोत्र १०८.८९ ॥
गुणी गुणज्ञो धर्मज्ञः प्रशस्तो मङ्गलोदयः ।
सर्वमङ्गलमाङ्गल्यः कीर्तिर्लक्ष्मीर्यशः शुभः ॥ स्तोत्र १०८.९० ॥
महोत्सवो महाश्वासो महानन्दो महारतिः ।
सत्कारः सत्कृतिर्भूतिः प्रमोदः श्रीर्यशस्पतिः ॥ स्तोत्र १०८.९१ ॥
वरेण्यो वरदः श्रेष्ठः शरण्यः शरणोत्तमः ।
महाभयारिः प्रवरो निःशेषभयनाशनः ॥ स्तोत्र १०८.९२ ॥
शिखी शिखण्डी जटिलो जटी मौण्डी किरीटिमान् ।
पञ्चाननः पञ्चशिखः पञ्चचीरकशेखरः ॥ स्तोत्र १०८.९३ ॥
महाब्रतधरो मौञ्जी ब्रह्मचारी ब्रतोत्तमः ।
महातपास्तपोनिष्ठः स्नातको गौतमोऽग्रणी ॥ स्तोत्र १०८.९४ ॥
ब्रह्मविद्ब्राह्मणो ब्रह्मा ब्रह्मनिर्वाणमाप्तवान् ।
मुक्तिर्मोक्षो विमोक्षाङ्गो विमुक्तिः शान्तता शिवः ॥ स्तोत्र १०८.९५ ॥
निर्वाणं निर्वृतिः शान्तिः श्रेयो निर्याणमन्तगः ।
सुखदुःखान्तकृन्निष्ठा वैराग्यमुपधिक्षयः ॥ स्तोत्र १०८.९६ ॥
अजयोऽनुपमोऽव्यक्तो निराभासो निरञ्जनः ।
निष्कलः सर्वगो व्यापी सूक्ष्मो बीजमनाश्रवः ॥ स्तोत्र १०८.९७ ॥
अरजो विरजो विमलो वान्तदोषो निरामयः ।
सुप्रबुद्धो विबुद्धात्मा सर्वज्ञः सर्ववित्परः ॥ स्तोत्र १०८.९८ ॥
विज्ञानधर्मतातीतो ज्ञानमद्वयरुपधृक् ।
निर्विकल्पो निराभोगस्त्र्यध्वसंबुद्धकार्यकृत् ॥ स्तोत्र १०८.९९ ॥
अनादिनिधनो बुद्ध आदिबुद्धो निरन्वयः ।
ज्ञानैकचक्षुरमलो ज्ञानमूर्तिस्तथागतः ॥ स्तोत्र १०८.१०० ॥
वागीश्वरो महावादी वादिराड्वादिपुङ्गवः ।
वदतांवरो वरिष्ठो वादिसिंहोऽपराजितः ॥ स्तोत्र १०८.१०१ ॥
समन्तदर्शी प्रामोद्यस्तेजोमाली सुदर्शनः ।
श्रीवत्सः सुप्रभो दीप्तिर्भाभासुरकरद्युतिः ॥ स्तोत्र १०८.१०२ ॥
महाभिषग्वरः श्रेष्ठः शल्यहर्ता निरुत्तरः ।
अशेषभैषज्यतरुः क्लेशव्याधिर्महारिपुः ॥ स्तोत्र १०८.१०३ ॥
त्रैलोक्यतिलकः कान्तः श्रीमान्नक्षत्रमण्डलः ।
दशदिग्व्योमपर्य्यन्तो धर्मध्वजमहोच्छ्रयः ॥ स्तोत्र १०८.१०४ ॥
जगच्छत्रैकविपुलो मैत्रीकरुणमण्डलः ।
पद्मनृत्येश्वरः श्रीमान् रत्नच्छत्रो महाविभुः ॥ स्तोत्र १०८.१०५ ॥
सर्वबुद्धमहाराजः सर्वबुद्धात्मभावधृक् ।
सर्वबुद्धमहायोगः सर्वबुद्धैकशासनः ॥ स्तोत्र १०८.१०६ ॥
वज्ररत्नाभिषेकश्रीः सर्वरत्नाधिपेश्वरः ।
सर्वलोकेश्वरपतिः सर्ववज्रधराधिपः ॥ स्तोत्र १०८.१०७ ॥
सर्वबुद्धमहाचित्तः सर्वबुद्धमनोगतिः ।
सर्वबुद्धमहाकायः सर्वबुद्धसरस्वती ॥ स्तोत्र १०८.१०८ ॥
वज्रसूर्य्यमहालोको वज्रेन्दुविमलप्रभः ।
विरागादिमहारागो विश्ववर्णोज्ज्वलप्रभः ॥ स्तोत्र १०८.१०९ ॥
सम्बुद्धवज्रपर्यङ्को बुद्धसङ्गीतिधर्मधृक् ।
बुद्धपद्मोद्भवः श्रीमान् सर्वज्ञज्ञानकोषधृक् ॥ स्तोत्र १०८.११० ॥
विश्वमायाधरो राजा बुद्धविद्याधरो महान् ।
वज्रतीक्ष्णो महाखड्गो विशुद्धः परमाक्षरः ॥ स्तोत्र १०८.१११ ॥
दुःखच्छेदमहायानवज्रधर्ममहायुधः ।
जिनजिग्वज्रगाम्भीर्यो वज्रबुद्धिर्यथार्थवित् ॥ स्तोत्र १०८.११२ ॥
सर्वपारमितापूरी सर्वभूमिविभूषणः ।
विशुद्धधर्मनैरात्म्यः सम्यग्ज्ञानेन्दुहृत्प्रभः ॥ स्तोत्र १०८.११३ ॥
मायाजालमहोद्योगः सर्वतन्त्राधिपः परः ।
अशेषवज्रपर्यङ्को निःशेषज्ञानकायधृक् ॥ स्तोत्र १०८.११४ ॥
समन्तभद्रः सुमतिः क्षितिगर्भो जगद्धृतिः ।
सर्वबुद्धमहागर्भो विश्वनिर्माणचक्रदृक् ॥ स्तोत्र १०८.११५ ॥
सर्वभावस्वभावाग्य्रः सर्वभावस्वभावधृक् ।
अनुत्पादधर्मा विश्वार्थः सर्वधर्मस्वभावधृक् ॥ स्तोत्र १०८.११६ ॥
एकक्षणमहाप्राज्ञः सर्वधर्मावबोधधृक् ।
सर्वधर्माभिसमयो भूतान्तमुनिरग्रधीः ॥ स्तोत्र १०८.११७ ॥
स्तिमितः सुप्रसन्नात्मा सम्यक्संबुद्धबोधिधृक् ।
प्रत्यक्षः सर्वबुद्धानां ज्ञानार्चिः सुप्रभास्वरः ॥ स्तोत्र १०८.११८ ॥
इति प्रत्यवेक्षणज्ञानगाथाः द्वाचत्वारिंशत् ।
इष्टार्थसाधकः परः सर्वापायविशोधकः ।
सर्वसत्त्वोत्तमो नाथः सर्वसत्त्वप्रमोचकः ॥ स्तोत्र १०८.११९ ॥
क्लेशसंग्रामशूरैकः अज्ञानरिपुदर्पहा ।
धीशृङ्गारधरः श्रीमान् वीरबीभत्सरुपधृक् ॥ स्तोत्र १०८.१२० ॥
बाहुदण्डशताक्षेपपदनिक्षेपनर्त्तनः ।
श्रीमच्छतभुजाभोगगगनाभोगनर्त्तनः ॥ स्तोत्र १०८.१२१ ॥
एकपादतलाक्रान्तमहीमण्डतले स्थितः ।
ब्रह्माण्डशिखराक्रान्तपादाङ्गुष्ठनखे स्थितः ॥ स्तोत्र १०८.१२२ ॥
एकार्थोऽद्वयधर्मार्थः परमार्थोऽविनश्वरः ।
नानाविज्ञप्तिरुपार्थश्चित्तविज्ञानसंततिः ॥ स्तोत्र १०८.१२३ ।
अशेषभावार्थरतिः शून्यतारतिरग्रधीः ।
भवरागाद्यतीतश्च भवत्रयमहारतिः ॥ स्तोत्र १०८.१२४ ॥
शुद्धः शुभ्राभ्रधवलः शरच्चन्द्रांशुसुप्रभः ।
बालार्कमण्डलच्छायो महारागनखप्रभः ॥ स्तोत्र १०८.१२५ ॥
इन्द्रनीलाग्रसच्चीरो महानीलकचाग्रधृक् ।
महामणिमयूखश्रीर्बुद्धनिर्वाणभूषणः ॥ स्तोत्र १०८.१२६ ॥
लोकधातुशताकम्पी ऋद्धिपादमहाक्रमः ।
महास्मृतिधरस्तत्त्वश्चतुःस्मृतिसमाधिराट् ॥ स्तोत्र १०८.१२७ ॥
बोध्यङ्गकुसुमामोदस्तथागतगुणोदधिः ।
अष्टाङ्गमार्गनयवित्सम्यक्संबुद्धमार्गवित् ॥ स्तोत्र १०८.१२८ ॥
सर्वसत्त्वमहासङ्गो निःसङ्गो गगनोपमः ।
सर्वसत्त्वमनोजातः सर्वसत्त्वमनोजवः ॥ स्तोत्र १०८.१२९ ॥
सर्वसत्त्वेत्द्रियार्थज्ञः सर्वसत्त्वमनोहरः ।
पञ्चस्कन्धार्थतत्त्वज्ञः पञ्चस्कन्धविशुद्धधृक् ॥ स्तोत्र १०८.१३० ॥
सर्वनिर्याणकोटिस्थः सर्वनिर्याणकोविदः ।
सर्वनिर्याणमार्गस्थः सर्वनिर्याणदेशकः ॥ स्तोत्र १०८.१३१ ॥
द्वादशाङ्गभवोत्खातो द्वादशाकारशुद्धधृक् ।
चतुःसत्यनयाकारो अष्टज्ञानावबोधधृक् ॥ स्तोत्र १०८.१३२ ॥
द्वादशाकारसत्यार्थः षोडशाकारतत्त्ववित् ।
विंशत्याकारसंबोधिर्विबुद्धः सर्ववित्परः ॥ स्तोत्र १०८.१३३ ॥
अमेयबुद्धनिर्माणकायकोटिविभावकः ।
सर्वक्षणाभिसमयः सर्वचित्तक्षणार्थवित् ॥ स्तोत्र १०८.१३४ ॥
नानायाननयोपायजगदर्थविभावकः ।
यानत्रितयनिर्यात एकयानफले स्थित ॥ स्तोत्र १०८.१३५ ॥
क्लेशधातुविशुद्धात्मा कर्मधातुक्षयङ्करः ।
ओघोदधिसमुत्तीर्णो योगकान्तारनिसृतः ॥ स्तोत्र १०८.१३६ ॥
क्लेशोपक्लेशसंक्लेशसुप्रहीणसवासनः ।
प्रज्ञोपायमहाकरुणा अमोघजगदर्थकृत् ॥ स्तोत्र १०८.१३७ ॥
सर्वसंज्ञाप्रहोणार्थो विज्ञानार्थो निरोधकृत् ।
सर्वसत्त्वमनोविषयः सर्वसत्त्वमनोगतिः ॥ स्तोत्र १०८.१३८ ॥
सर्वसत्त्वमनोऽन्तस्थस्तच्चित्तसमताङ्गतः ।
सर्वसत्त्वमनोह्लादी सर्वसत्त्वमनोरतिः ॥ स्तोत्र १०८.१३९ ॥
सिद्धान्तो विभ्रमापेतः सर्वभ्रान्तिविवर्जितः ।
निःसंदिग्धमतिस्त्र्यर्थः सर्वार्थस्त्रिगुणात्मकः ॥ स्तोत्र १०८.१४० ॥
पञ्चस्कन्धार्थस्त्रिकालः सर्वक्षणविभावकः ।
एकक्षणाभिसंबुद्धः सर्वबुद्धस्वभावधृक् ॥ स्तोत्र १०८.१४१ ॥
अनङ्गकायः कायाग्य्रः कायकोटिविभावकः ।
अशेषरुपसन्दर्शी रत्नकेतुर्महामणिः ॥ स्तोत्र १०८.१४२ ॥

इति समताज्ञानगाथाश्चतुर्विशतिः ।

सर्वसंबुद्धबोद्धव्यो बुद्धबोधिरनुत्तरः ।
अनक्षरो मन्त्रयोनिर्महामन्त्र कुलत्रयः ॥ स्तोत्र १०८.१४३ ॥
सर्वमन्त्रार्थजनको महाबिन्दुरनक्षरः ।
पञ्चाक्षरो महाशून्यो बिन्दुशून्यः षडक्षरः ॥ स्तोत्र १०८.१४४ ॥
सर्वाकारो निराकारः षोडशार्धार्धबिन्दुधृक् ।
अकलः कलनातीश्चतुर्थध्यानकोटिधृक् ॥ स्तोत्र १०८.१४५ ॥
सर्वध्यानकलाभिज्ञः समाधिकुलगोत्रवित् ।
समाधिकायः कायाग्य्रः सर्वसंभोगकायराट् ॥ स्तोत्र १०८.१४६ ॥
निर्माणकायः कायाग्य्रो बुद्धनिर्माणवंशधृक् ।
दशदिग्विश्वनिर्माणो यथावज्जगदर्थकृत् ॥ स्तोत्र १०८.१४७ ॥
देवातिदेवो देवेन्द्रः सुरेन्द्रो दानवाधिपः ।
अमरेन्द्रः सुरगुरुः प्रमथः प्रमथेश्वरः ॥ स्तोत्र १०८.१४८ ॥
उत्तीर्णभवकान्तार एकः शास्ता जगद्गुरुः ।
प्रख्यातदशदिग्लोको धर्मदानपतिर्महान् ॥ स्तोत्र १०८.१४९ ॥
मैत्रीसन्नाहसन्नद्धः करुणावर्मवर्मितः ।
प्रज्ञाखड्गो धनुर्बाणः क्लेशाज्ञानरणञ्जहः ॥ स्तोत्र १०८.१५० ॥
मारारिर्मारजिद्वीरश्चतुर्मारभयान्तकृत् ।
सर्वमारचमूजेता सम्बद्धो लोकनायकः ॥ स्तोत्र १०८.१५१ ॥
वन्द्यः पूज्योऽभिवाद्यश्च माननीयश्च नित्यशः ।
अर्चनीयतमो मान्यो नमस्यः परमो गुरुः ॥ स्तोत्र १०८.१५२ ॥
त्रैलोक्यैकक्रमगतिर्व्योमपर्य्यन्तविक्रमः ।
त्रैविद्यः श्रोत्रियः पूतः षडभिज्ञः षडनुस्मृतिः ॥ स्तोत्र १०८.१५३ ॥
बोधिसत्त्वो महासत्त्वो लोकातीतो महर्द्धिकः ।
प्रज्ञापारमितानिष्ठः प्रज्ञातत्त्वत्वमागतः ॥ स्तोत्र १०८.१५४ ॥
आत्मवित्परवित्सर्वः सर्वीयो ह्यग्रपुद्गलः ।
सर्वोपमामतिक्रान्तो ज्ञेयो ज्ञानाधिपः परः ॥ स्तोत्र १०८.१५५ ॥
धर्मदानपतिः श्रेष्ठश्चतुर्मुद्रार्थदेशकः ।
पर्युपास्यतमो जगतां निर्याणत्रययायिनाम् ॥ स्तोत्र १०८.१५६ ॥
परमार्थविशुद्धश्रीस्त्रैलोक्यसुभगो महान् ।
सर्वसम्पत्करः श्रीमान्मञ्जुश्रीः श्रीमतांवरः ॥ स्तोत्र १०८.१५७ ॥
इति कृत्यानुष्ठानज्ञानगाथाः पञ्चदश ।
नमस्ते वरदवज्राग्य्र भूतकोटे नमोऽस्तु ते ।
नमस्ते शून्यतागर्भ बुद्धबोधे नमोस्तु ते ॥ स्तोत्र १०८.१५८ ॥
बुद्धराग नमस्तेऽस्तु बुद्धकाम नमो नमः ।
बुद्धप्रीते नमस्तुभ्यं बुद्धमोद नमो नमः ॥ स्तोत्र १०८.१५९ ॥
बुद्धस्मित नमस्तुभ्यं बुद्धहास नमो नमः ।
बुद्धवाच नमस्तुभ्यं बुद्धभाव नमो नमः ॥ स्तोत्र १०८.१६० ॥
अभवोद्भव नमस्तुभ्यं नमस्ते बुद्धसंभव ।
गगनोद्भव नमस्तुभ्यं नमस्ते ज्ञानसंभव ॥ स्तोत्र १०८.१६१ ॥
मायाजाल नमस्तुभ्यं नमस्ते बुद्धनाटक ।
नमस्ते सर्वसर्वेभ्यो ज्ञानकाय नमोऽस्तु ते ॥ स्तोत्र १०८.१६२ ॥

___________________________________________________________________________



