

॥ ओं नमः सर्वज्ञाय ॥

अधिगतपरमार्थः श्रीघनव्यूह एव प्रति तुषितजनार्थं योऽभवच्छ्वेतकेतुः  ।
तत इह जगदर्थं चाभवच्छाक्यकेतुः स जयतु जितमृत्युर्दर्शितानन्तमायः  ॥ १.१ ॥
अजरामरतां प्राप्तमजरामरकारकम्  ।
अजरामरताप्राप्त्यै नत्वा संबुद्धमादरात् ॥ १.२ ॥
दुर्बोधं मन्दबुद्धीनां दुष्करं चलचेतसाम्  ।
सारिष्टं वञ्चनं मृत्योरुच्यते शास्त्रसंगतम्  ॥ १.३ ॥
सर्वथा वञ्चनं मृत्योर्मुक्तानामेव युज्यते  ।
अमुक्तानां च सर्वेषां कियत्कालविलम्बनम्  ॥ १.४ ॥
आयुरिन्द्रियचित्तानां निरोधो मृत्युलक्षणम्  ।
उपायैर्जीवितं दीर्घं मृत्युवञ्चनमुच्यते  ॥ १.५ ॥
यावज्जीवति संसारे धर्माचारी जितेन्द्रियः  ।
तावत्पुण्यादिसंभारं प्रसूते बोधिसाधकम्  ॥ १.६ ॥
न विना जीवितात्सारं संसारे किं चिदीक्ष्यते  ।
नानोपायैरतस्तूर्णं मृत्युवञ्चनमारभेत् ॥ १.७ ॥
न दुष्करं यतः किं चिदुपायैर्युक्तियोजितैः  ।
मणिमन्त्रौषधीनां च प्रभावः सर्वसंमतः  ॥ १.८ ॥
लक्षणाद्दूरतो मृत्युं ज्ञात्वा युक्ता प्रतिक्रिया  ।
मस्ते पतति वज्राग्नौ सुप्रज्ञोऽपि करोति किम्  ॥ १.९ ॥
बाह्याध्यात्मिकभेदेन द्विधा मरणलक्षणम्  ।
कथ्यते ज्ञायते येन मरणं भावि तत्परैः  ॥ १.१० ॥
मृत्योर्लक्षणमाज्ञातुं वाञ्छा चेत्कस्य चिद्भवेत् ।
तेन स्वस्थशरीरेण ज्ञातव्यं संशयोऽन्यथा  ॥ १.११ ॥
धातुवैषम्यतो रोगात्तिमिरादिप्रभावतः  ।
भयशोकादिसामर्थ्यात्प्रतिभाति यतोऽन्यथा  ॥ १.१२ ॥
दैवभूतोभयक्षोभान्मृत्युं त्रिविधलक्षणम्  ।
प्राप्यारिष्टसमुद्भूतिरतो भेदेन लक्षयेत् ॥ १.१३ ॥
बाह्याभ्यन्तरभेदेन दैवक्षोभो द्विधेष्यते  ।
भूतक्षोभोऽपि द्विविधस्तथैवेति निरूपयेत् ॥ १.१४ ॥
दैवसंक्षोभतो मृत्युराधिदैविक उच्यते  ।
दैवक्षोभोऽनशनादिवज्रपातादिलक्षणः  ॥ १.१५ ॥
भूतसंक्षोभतो मृत्युराधिभौतिक उच्यते  ।
भूतक्षोभस्तु पित्तादिवह्नितोयाद्युपद्रवः  ॥ १.१६ ॥
उभयक्षोभतो मृत्युरुभयाज्जो निगद्यते  ।
उभयक्षोभो वज्रादिपित्तश्लेष्माद्युपद्रवः  ॥ १.१७ ॥
अरिष्टानामनन्तत्वान्नोत्पत्तिर्युगपन्मता  ।
क्रमशोऽपि न सर्वेषामपि त्वेकादिसंख्यया  ॥ १.१८ ॥
अदृष्ट्वा लक्षणं यत्र मृत्युर्दृष्टः क्व चिद्भवेत् ।
निश्चेतुर्दूषणं तत्र न तु लक्षणनास्तिता  ॥ १.१९ ॥
दृष्ट्वापि लक्षणं यत्र न मृत्युर्दृश्यते क्व चित् ।
अभ्रान्तौ तत्र धर्मादिबाधकान्तरकल्पनम्  ॥ १.२० ॥
निश्चिते दूरतो मृत्यौ प्रसिद्धिर्महती भवेत् ।
यथाशक्ति परित्यागे प्रतीकारे च वर्तनम्  ॥ १.२१ ॥
सदा समाहितो भूत्वा तद्गतैकाग्रमानसः  ।
बाह्यानि प्रथमं तावल्लक्षणान्युपलक्षयेत् ॥ १.२२ ॥
लक्षणानां परिच्छेदकालो द्विविध इष्यते  ।
नियतोऽनियतश्चेति विज्ञेयः स तु यत्नतः  ॥ १.२३ ॥
संक्रान्तिपूर्णमास्यादौ प्रभातादिक्षणात्मकः  ।
कालो नियत इत्युक्तोऽनियतस्तु विपर्ययात् ॥ १.२४ ॥
स्फुरत्संधि कपोलं स्यादत्यर्थं मृत्युदर्शनात् ।
वातशीतादिसङ्गाच्च लक्षणीयमतः पृथक् ॥ १.२५ ॥
कर्कटो राशिराषाढः पुष्यस्तु मकरो मतः  ।
कर्कटे मकरे चापि जायते मृत्युलक्षणम्  ॥ १.२६ ॥
आषाढसंक्रान्तिदिने मध्याह्ने पदमात्रिका  ।
उत्तराभिमुखस्थस्य च्छाया स्वाभाविकी भवेत् ॥ १.२७ ॥
पुष्यसंक्रान्तिदिवसे सैव सप्तपदीभवेत् ।
व्यभ्रे नभसि मध्याह्ने च्छायायाश्च निरीक्षणम्  ॥ १.२८ ॥
प्रतिमासं पदवृद्धिः प्रतिमासं पदक्षयः  ।
अमुष्मादन्यथाभावे मृत्युशङ्का प्रजायते  ॥ १.२९ ॥
एकैकपदवृद्धिः स्यादाषाढान्मकरावधेः  ।
एकैकपाद्यह्रासः स्यान्मकरात्कर्कटावधेः  ॥ १.३० ॥
आषाढात्क्रमशो वृद्धिः पुष्याद्ध्रासः क्रमात्तथा  ।
छायाविकारमालोच्य मासान्मरणमादिशेत् ॥ १.३१ ॥
क्षयकाले भवेद्वृद्धिर्वृद्धिकाले क्षयो यदि  ।
तमेव कालमारभ्य मृत्युर्मासाद्विनिश्चितः  ॥ १.३२ ॥
वृद्धिकालेऽप्यतिवृद्धौ नानारोगादुपद्रवः  ।
क्षयकालेऽप्यतिक्षये मृत्युरेव न संशयः  ॥ १.३३ ॥
आषाढपुष्ययोरन्ते पूर्वं कर्कटमत्स्ययोः  ।
यानि षट्षड्दिनान्यत्र कालाकालनिरूपणम्  ॥ १.३४ ॥
आषाढान्तदिनैरेभिः श्रावणादौ शुभाशुभम्  ।
पुष्यशेषदिनैश्चापि माघादिषु शुभाशुभम्  ॥ १.३५ ॥
पादयोस्तालुकां विद्ध्वा नाभौ वेधो यदा भवेत् ।
अहोरात्रत्रयादूर्ध्वं पञ्चत्वं जायते तदा  ॥ १.३६ ॥
पादयोस्तालुकां विद्ध्वा यदि चक्षुश्च विध्यति  ।
तदा मासत्रयादूर्ध्वं गमनं यमसद्मनि  ॥ १.३७ ॥
पादयोस्तालुकां विद्ध्वा नासिकां यदि विध्यति  ।
त्रिभिर्दिनैस्तदा नूनमेकाकी याति पञ्चताम्  ॥ १.३८ ॥
कुटिप्रस्रावयोः काले तुल्यं स्याद्यदि हञ्छिका  ।
तस्यामेव हि वेलायां मृत्युर्वर्षेण तस्य हि  ॥ १.३९ ॥
नासिकागद्द्रिकावेधे मरणं पञ्चवत्सरैः  ।
जिह्वाग्रादर्शने मृत्युर्वासरैः स्यात्त्रिभिर्नृणाम्  ॥ १.४० ॥
मासैश्चतुर्भिर्मृत्युः स्यात्कर्णाग्रे तीक्ष्णवेधनात् ।
सद्यो मृत्युर्भवेन्नूनमूर्णास्थाने प्रवेधनात् ॥ १.४१ ॥
तुल्यकालं यदा वेधश्चन्द्रसूर्यगतो भवेत् ।
तदा मासाद्भवेन्मृत्युः पुण्यमेवार्जयेत्ततः  ॥ १.४२ ॥
भगलिङ्गसमायोगे मध्ये शेषे च हञ्छिका  ।
स्याच्चेत्तुल्यं तदा मासैः पञ्चत्वं याति पञ्चभिः  ॥ १.४३ ॥
हस्तयोः पादयोश्चैव कनिष्ठानां च संधयः  ।
चत्वारो यस्य विध्यन्ति तुल्यं मासात्स मृत्युभाक् ॥ १.४४ ॥
हृत्कण्ठमध्ययोर्वेधस्तुल्यकालं यदा भवेत् ।
पक्षत्रयेण मृत्युः स्याद्यदि धर्मं न सेवते  ॥ १.४५ ॥
तुल्यकालं यदा विध्येत्तालुकानां त्रयं मुहुः  ।
त्रिभिर्दिनैस्तदा मृत्युर्यदि शक्रसमो भवेत् ॥ १.४६ ॥
वामाक्षिपुत्तलीच्छायां यो न पश्यति दर्पणे  ।
सप्ताहान्म्रियते नूनं यदि न स्यात्प्रतिक्रिया  ॥ १.४७ ॥
मैथुने सति घण्टाया नादश्चेत्कर्णयोर्भवेत् ।
त्रिभिर्मासैस्तदा मृत्युर्यदि ब्रह्मसमो भवेत् ॥ १.४८ ॥
कृष्णं यदि भवेच्छुक्रं शुक्लायां प्रतिपत्तिथौ  ।
षड्भिर्मासैस्तदा मृत्युर्लोहितं व्याधिसूचकम्  ॥ १.४९ ॥
कर्णमूले भ्रुवोर्मध्ये मस्तकाग्रे पृथक्पृथक् ।
यदि वेधोऽप्रतीकारो मृत्युः सद्यस्तदा भवेत् ॥ १.५० ॥
पादाङ्गुष्ठं समारभ्य नाभिपर्यन्तगो भवेत् ।
वेधः सदाहो यस्यासौ षड्मासान्म्रियते ध्रुवम्  ॥ १.५१ ॥
पादाङ्गुष्ठाद्धृदयान्तं यावत्कण्ठं शिरोऽथवा  ।
मासत्रयात्पक्षत्रयान्मृत्युरेकदिनात्क्रमात् ॥ १.५२ ॥
नासाग्रमांसशैथिल्यान्मृत्युः स्यात्सप्तरात्रतः  ।
कपोलमांसविच्छेदान्मृत्युः स्यात्पञ्चमासतः  ॥ १.५३ ॥
चक्षुर्नासिकयोर्मध्ये स्पन्दनं चेन्न दृश्यते  ।
ज्ञात्वा पञ्चदिनान्मृत्युमादद्याद्धर्मसंवलम्  ॥ १.५४ ॥
नेत्रयोस्तारके म्लिष्टे सहसा भवतो यदि  ।
षड्मासाभ्यन्तरे मृत्युः प्रतिकारक्रिया न चेत् ॥ १.५५ ॥
अकस्मान्नासिका वक्रा कर्णौ भ्रष्टौ स्वदेशतः  ।
नेत्रे च वर्तुलीभूते सप्ताहान्मृत्युदर्शनात् ॥ १.५६ ॥
अकस्माद्धृदयं निम्नं स्याच्चेत्पक्षात्तदा मृतिः  ।
ग्रीवापार्श्वस्थयोर्नाड्योर्विच्छेदादपि पक्षतः  ॥ १.५७ ॥
अकस्मात्कृष्णरेखा स्याज्जिह्वाया यदि मध्यतः  ।
दृढो वा दन्तसंदंशस्तदा मृत्युर्द्विरात्रतः  ॥ १.५८ ॥
कर्णशष्कुलिकापृष्ठनाडीविच्छेददर्शनात् ।
तस्मिन्नेव दिने मृत्युरथवा पञ्चवासरैः  ॥ १.५९ ॥
नखेषु रक्तवर्णेषु सहसा यद्यरक्तता  ।
षड्भिर्मासैस्तदा मृत्युर्यदि मन्त्रादि नाचरेत् ॥ १.६० ॥
अकस्माज्जायते स्थूलः कृशः क्रुद्धो भयाकुलः  ।
यस्तस्य मृत्युर्वर्षेण यदि धर्मं न सेवते  ॥ १.६१ ॥
इन्द्रियाणि न गृह्णन्ति यथास्वं यस्य गोचरान्  ।
मुहुः स्खलति वाणी च मुहुश्च मतिविभ्रमः  ॥ १.६२ ॥
चक्षुषी स्रवतो नित्यं दृष्टरूपेऽपि विभ्रमः  ।
दर्पणे सलिले वापि स्वच्छायां यो न पश्यति  ॥ १.६३ ॥
रात्राविन्द्रधनुः पश्येद्दिवा नक्षत्रमण्डलम्  ।
अमेघे विद्युतं पश्येत्स्फुरन्तीं दक्षिणाश्रिताम्  ॥ १.६४ ॥
दिवा छायापथं पश्येदुल्कायाः पतनं तथा  ।
हंसकाकमयूराणां पश्येदेकत्र मेलकम्  ॥ १.६५ ॥
चन्द्रद्वयं द्विसूर्यं वा स्वशिरोज्वलनं तथा  ।
गन्धर्वनगरं पश्येद्वृक्षाग्रे शिखरे गिरेः  ॥ १.६६ ॥
पश्येत्प्रेतपिशाचानदृश्यानन्यांश्च भीषणान्  ।
प्रकम्पते भृशं चैव मूर्छितो वा भवेन्मुहुः  ॥ १.६७ ॥
छर्दिं मूत्रं पुरीषं च सुवर्णरजतप्रभम्  ।
पश्येदेकैकशस्तस्य मृत्युर्मासावधेर्भवेत् ॥ १.६८ ॥
कण्ट्ःोष्ठतालुजिह्वानां छेदं छिद्रं तनौ तथा  ।
यः पश्येत्तस्य मृत्युः स्यात्षड्मासाभ्यन्तरे ध्रुवम्  ॥ १.६९ ॥
कण्ठोष्ठतालुरसनादन्ता यस्य पृथक्पृथक् ।
शुष्यन्त्यभीक्ष्णं षड्मासान्मरणं तस्य निर्दिशेत् ॥ १.७० ॥
नक्षत्रचक्रसप्तर्षिदिशां रात्रावदर्शनम्  ।
सप्ताहमृत्योर्जायेत ज्वाला वाकस्मिकी तनौ  ॥ १.७१ ॥
अरुन्धतीं रोहिणीं च ध्रुवं छायापथं तथा  ।
रात्रावपश्यतोऽकस्मात्षड्मासान्मृत्युमादिशेत् ॥ १.७२ ॥
कलङ्करहितं चन्द्रं सूर्यं रश्मिविवर्जितम्  ।
सरश्मिकं चित्रभानुं चन्द्रं चापि सरश्मिकम्  ॥ १.७३ ॥
रात्रौ सूर्यं दिवा चन्द्रं स्वनेत्रे ज्वलनं तथा  ।
तारां मेरुप्रमाणां च समुद्रं च नदीमिव  ॥ १.७४ ॥
नाभौ हिक्कां गुदे हञ्छां वर्णं पद्मोपमं मुखे  ।
गलके पिटकान् रक्तान् गात्रे वर्णविचित्रताम्  ॥ १.७५ ॥
हृदये क्रन्दनं साश्रु प्रकम्पमथ तालुनि  ।
चन्द्रांशुं वह्निसंस्पर्शं सूर्यांशुं हिमशीतलम्  ॥ १.७६ ॥
चन्द्रच्छिद्रं रविच्छिद्रं छिद्रं भूमौ तथाम्बरे  ।
आत्मनैव हि यः पश्येत्पश्येन्मृत्युं स पक्षतः  ॥ १.७७ ॥
मूत्रशुक्रपुरीषाणि तुल्यकालं पतन्ति चेत् ।
वर्षान्मृत्युर्भवेत्तत्र भैषज्यादि प्रतिक्रिया  ॥ १.७८ ॥
अर्धं शीतं तथा चोष्णमर्धं यस्य कलेवरम्  ।
सप्तरात्राद्भवेन्मृत्युः परलोकं विचिन्तयेत् ॥ १.७९ ॥
हकारः शीतसंस्पर्शः फुकारो वह्निसंनिभः  ।
यस्यानुभूयते तस्य दशाहाद्यमदर्शनम्  ॥ १.८० ॥
अनामिकानां मूलेषु दृष्टया कृष्णरेखया  ।
अष्टादशदिनादूर्ध्वं मृत्युः प्राक्कर्मदोषतः  ॥ १.८१ ॥
यस्य मस्तकमारुह्य त्रिवर्णो याति वेगतः  ।
कृकलासो मृतिस्तस्य पञ्चमासाद्विनिश्चिता  ॥ १.८२ ॥
शब्दो न श्रूयते देहाद्धस्ताभ्यामपमार्जितात् ।
सर्वाङ्गशीतलत्वेन दशाहान्मरणं ध्रुवम्  ॥ १.८३ ॥
युगपन्निर्गमो बाहुजङ्घयोर्यस्य गच्छतः  ।
विनाशो ब्रह्मसूत्रस्य मृत्युस्तस्यैकवर्षतः  ॥ १.८४ ॥
कर्दमे पांशुदेशे वा पुरतः पृष्ठतोऽपि वा  ।
खण्डं पादोदये न्यूनं मृत्युर्मासचतुष्टयात् ॥ १.८५ ॥
अकस्मात्पुरुषं पश्येत्कृष्णपिङ्गलवर्णकम्  ।
वर्षत्रयात्ययान्मृत्युर्यदि भ्रान्त्या न कल्पितः  ॥ १.८६ ॥
द्विमासमृत्युर्हृत्पादौ स्नातमात्रस्य शुष्यतः  ।
त्रिरात्रमृत्युर्दुर्गन्धो जायते विकृताकृतिः  ॥ १.८७ ॥
खरार्कदिवसे तोयैरापूर्य मुखकोटरम्  ।
प्रत्यहं फूत्कृतं कुर्वन् क्रमात्तन्मध्यसंस्थितम्  ॥ १.८८ ॥
पश्येदिन्द्रधनुश्चित्रं दीर्घायुः पुरुषः सदा  ।
षड्मासायुर्न तत्पश्येदिति कर्मविचित्रता  ॥ १.८९ ॥
खरार्कदिवसे पश्येत्पुरो गगनमध्यतः  ।
मुक्ताहारानिवालूनान्मुक्ताफलविभूषणान्  ॥ १.९० ॥
इन्द्रनीलमणिच्छायान् केशोण्डुकसमाकृतीन्  ।
दृश्यदेशं परित्यज्य देशान्तरविसर्पिणः  ॥ १.९१ ॥
नागाननेकशः पश्येत्संयतानिव संततम्  ।
तेषामदृष्टौ षड्मासान्मरणं परिकीर्तितम्  ॥ १.९२ ॥
प्रभाते वाथ सायाह्ने ज्योत्स्नायां वा चिरं पुरः  ।
वितत्य बाहू स्वच्छायां दृष्ट्वा पश्येच्छनैर्नभः  ॥ १.९३ ॥
तत्रापि दृश्यते छाया धवला नररूपिणी  ।
शिरसोऽदर्शनात्तस्य मृत्युः स्याद्वर्षमध्यतः  ॥ १.९४ ॥
पुत्रभार्याविनाशः स्याद्वामपाणेरदर्शनात् ।
दक्षिणादर्शनात्पितृभ्रात्रादीनां महीयसाम्  ॥ १.९५ ॥
जानूपरि स्थितौ बाहू कृत्वा मूर्ध्नि तथाञ्जलिम्  ।
रम्भाफलनिभां छायां लक्षयेन्मध्यतस्तयोः  ॥ १.९६ ॥
यदा त्वेकं दलं तत्र विकासि परिलक्ष्यते  ।
तस्यामेव तिथौ नूनं षड्मासान्मरणं भवेत् ॥ १.९७ ॥
सूर्यमार्गगते वायौ लक्षणीयमिदं त्रयम्  ।
श्रोत्रे शिरसि नेत्रे च शब्दो धूमो द्युतिस्तथा  ॥ १.९८ ॥
कर्णौ पिधाय सुदृढं गम्भीरो गुल्गुलो ध्वनिः  ।
न श्रूयते पञ्चदिनं दश पञ्चदशाथवा  ॥ १.९९ ॥
विंशतिं दिवसान् यावत्पञ्चविंशतिमेव वा  ।
बाणाब्धिगुणनेत्रेन्दुवर्षैर्मृत्युर्यथाक्रमम्  ॥ १.१०० ॥
एषामप्यन्तरालेषु शोध्याः षोडश वासराः  ।
वर्षस्यैव चतुर्थांशैः क्रमशश्चाभिवर्धितैः  ॥ १.१०१ ॥
मस्तकोपरि निर्यान्तीं सप्ताहं धूममालिकाम्  ।
यो न पश्यति तस्य स्यान्मृत्युर्वर्षत्रयावधेः  ॥ १.१०२ ॥
स्वनेत्रयोश्चतुर्दिक्षु दृश्यन्तेऽङ्गुलिपीडनात् ।
मार्जारनेत्रतुल्यानि ज्योतींषि झटितिक्रमात् ॥ १.१०३ ॥
अपीडनेऽपि तद्दृष्टौ मृत्युः स्याच्छतवासरैः  ।
एतत्सामान्यतो ज्ञेयं विशेषस्त्वयमुच्यते  ॥ १.१०४ ॥
चन्द्रस्याधस्तथोर्ध्वं च कर्णनासोपकण्ठयोः  ।
नष्टे ज्योतिषि मृत्युः स्यात्षट्त्रिनेत्रेन्दुमासतः  ॥ १.१०५ ॥
सूर्येऽपि यदि चन्द्रस्य क्रमः स्यात्पूर्ववत्तदा  ।
दिग्बाणगुणनेत्रेषु दिनेषु मरणं भवेत् ॥ १.१०६ ॥
स्वरूपस्य विपर्यासात्षड्मासान्मरणं भवेत् ।
पञ्चमासाद्भवेन्मृत्युर्नासाग्रस्य विनाशतः  ॥ १.१०७ ॥
बाधिर्ये श्रोत्रयोर्मृत्युश्चतुर्मासात्ययाद्भवेत् ।
स्वस्थेन्द्रियस्य पतने मृत्युर्मासत्रयाद्भवेत् ॥ १.१०८ ॥
भ्रूमध्ये ज्योतिषोऽदृष्टौ द्विमासाद्यमदर्शनम्  ।
एकमासात्ययान्मृत्युर्वृषणे गोलकक्षयात् ॥ १.१०९ ॥
पराक्ष्णोः प्रतिबिम्बस्यादृष्टौ पक्षाद्विनाशनम्  ।
जिह्वाया अपरावृत्तौ दशाहान्मृत्युसंगमः  ॥ १.११० ॥
नाभेर्विपर्ययान्मृत्युः पञ्चाहादुपश्लिष्यति  ।
पार्श्वद्वयस्याकृष्टौ तु मृत्युः स्याद्वासरत्रयात् ॥ १.१११ ॥
समस्तगात्रस्तब्धत्वे मृत्युरेकाहिको भवेत् ।
ललाटस्थत्रिरेखाणां नाशान्मृत्युरहस्त्रयात् ॥ १.११२ ॥
स्वस्थस्य लालाजिह्वा चेन्निःस्पर्शा द्रववर्जिता  ।
यावत्पञ्चदिनं मृत्युः पञ्चाशद्दिवसैस्तथा  ॥ १.११३ ॥
अम्लादित्वं च रसतो नीलादित्वं च वर्णतः  ।
विकारः शुक्रमूत्राणां षड्मासान्मृत्युदर्शनात् ॥ १.११४ ॥
युगपत्पञ्चधारं वा वामावर्तं विगन्धि च  ।
मूत्रं यस्य भवेन्मृत्युस्तस्य षड्मासमध्यतः  ॥ १.११५ ॥
कृष्णे वा यदि वा शुक्ले पक्षे रेतोऽतिकृष्णकम्  ।
मृत्युः षड्मासतो नो चेत्तेनैव स्यात्प्रतिक्रिया  ॥ १.११६ ॥
कृष्णभागं परित्यज्य गृहीत्वा शुक्लभागकम्  ।
चन्द्रे प्रभञ्जने वाति प्रवेशात्स्यात्प्रतिक्रिया  ॥ १.११७ ॥
स्थिरत्वेऽपि स्वदेहस्य तच्छाया चञ्चला यदि  ।
चतुर्मासाद्भवेन्मृत्युरित्यागमविचक्षणाः  ॥ १.११८ ॥
दक्षिणाशागतां छायामात्मनो यदि पश्यति  ।
अद्यैव मृत्युरस्माकमिति पश्येदनित्यताम्  ॥ १.११९ ॥
निरर्थको विसंवादी मिथ्येत्यादि प्रकाशनात् ।
स्वप्नोऽप्यसत्यः सर्वेषां नातः श्रद्धा न युज्यते  ॥ १.१२० ॥
देवतादर्शितः स्वप्नः सत्यस्वप्नोऽथ यो नरः  ।
स स्वप्ने प्रत्ययं कृत्वा मृत्युलिङ्गानि पश्यतु  ॥ १.१२१ ॥
किंशुकं कोविदारं च पुष्पितं करवीरकम्  ।
योऽभिरोहति स्वप्नान्ते स स्यात्षड्मासमृत्युकः  ॥ १.१२२ ॥
विहारयष्टिं स्वप्नान्ते योऽभिरोहति मानवः  ।
वालुकाभस्मराशिं वा मरणं तस्य पूर्ववत् ॥ १.१२३ ॥
गर्दभं यः समारूढः प्रयायाद्दक्षिणां दिशम्  ।
भूयश्च न निवर्तेत तद्वत्तस्यापि जीवितम्  ॥ १.१२४ ॥
यश्चापि वानरारूढः प्रयायाद्दक्षिणां दिशम्  ।
तत्रस्थश्च विबुध्येत मृत्युः स्यात्तस्य पूर्ववत् ॥ १.१२५ ॥
दण्डं वा चैत्ययूपं वा नरो यस्त्वभिरोहति  ।
वाल्मीकं पांशुराशिं वा षड्मासान्न स जीवति  ॥ १.१२६ ॥
काली कुमारी संक्रुद्धा या तु बध्नाति बन्धनैः  ।
कालरात्री तु सा ज्ञेया सप्ताहान्मृत्युकारिका  ॥ १.१२७ ॥
कृष्णवस्त्रा तु या नारी काली कामयते नरं  ।
करवीरमाला स्वप्ने यात्यसौ यममण्डलम्  ॥ १.१२८ ॥
तमो वा प्रविशेत्स्वप्ने श्वभ्रं वा चारकं तथा  ।
वृक्षाद्वा प्रपतेत्स्वप्ने स मृत्योरन्तिके स्थितः  ॥ १.१२९ ॥
वृक्षं तृणं वा काष्ठं वा विफलं यस्तु पश्यति  ।
सुप्तः शीर्षे शरीरे वा षड्मासान्न स जीवति  ॥ १.१३० ॥
यो वानररथारूढो गच्छेत्पूर्वां दिशं नरः  ।
प्रतिबुद्धो विजानीयाद्रात्रिरेषा ममान्तिमा  ॥ १.१३१ ॥
श्वकाकगृध्रगोमायुरक्षःप्रेतपिशाचकैः  ।
भक्ष्यते प्रोह्यते चापि खरपोत्र्युष्ट्रसौरभैः  ॥ १.१३२ ॥
एकाब्दविगमे नूनं मरणं तस्य निर्दिशेत् ।
स्वप्नदृष्टनिमित्तानां शान्तिर्मायोपमा मतिः  ॥ १.१३३ ॥
लोहदण्डधरं कृष्णं नरं कृष्णपरिच्छदम्  ।
प्रसुप्तेनाग्रतो दृष्ट्वा त्रिमासान्मृत्युराप्यते  ॥ १.१३४ ॥
रक्तगन्धप्रलिप्ताङ्गं रक्तमाल्यविभूषितम्  ।
तैलाभ्यक्तमतिभीतं मुण्डितं रक्तवाससम्  ॥ १.१३५ ॥
खरमारुह्य वेगेन व्रजन्तं दक्षिणां दिशम्  ।
आत्मानमीदृशं स्वप्ने पश्येत्षड्मासमृत्युकः  ॥ १.१३६ ॥
रक्तमाल्यानि गन्धांश्च रक्ताम्बरमथापि वा  ।
यः स्वप्ने लभते तस्य मृत्युः स्यादष्टमासतः  ॥ १.१३७ ॥
संख्यातीतानि बाह्यानि मृत्युलिङ्गानि तानि कः  ।
एकवक्त्रेण शक्नोति वक्तुं वर्षशतैरपि  ॥ १.१३८ ॥
एतानि मृत्योः प्रतिपादकानि लिङ्गानि बाह्यानि यथोदितानि  ।
विज्ञाय तानि त्वरितं विधेयो मन्त्रादिभिर्वञ्चन एव यत्नः  ॥ १.१३९ ॥

॥ इति श्रीपण्डितवागीश्वरकीर्तिविरचिते मृत्युवञ्चनोपदेशे प्रथमः परिच्छेदः ॥

इदानीमान्तरं मृत्योर्लक्षणं कथ्यते स्फुटम्  ।
तच्च वायूदयाज्ज्ञेयं वायुर्घ्राणास्यगोचरः  ॥ २.१ ॥
बाह्यलक्षणमात्रान्न मृत्योः सम्यग्विनिश्चयः  ।
यावदाध्यात्मिकं सम्यग्लक्षणं नैव निश्चितम्  ॥ २.२ ॥
उभयोर्निश्चयान्मृत्युर्निश्चितः स्यात्परिस्फुटम्  ।
बाह्ये बुद्धिविपर्यासो रोगादेरपि संस्कृतेः  ॥ २.३ ॥
पुष्यादिमाससंक्रान्तौ पूर्णमास्यादिपर्वसु  ।
सामान्यलक्षणं मृत्योर्लक्षयेत्प्रातरादितः  ॥ २.४ ॥
निरूपकनरो यत्र दिने कालं निरूपयेत् ।
तदारभ्य दिनं मृत्युर्मितकालात्ययाद्भवेत् ॥ २.५ ॥
समप्रकृतियुक्तानां सर्वप्राणभृतां सदा  ।
नासिकादक्षिणेतरे पुटे प्रत्येकमाश्रितः  ॥ २.६ ॥
वायुर्वहति यामार्धं सूर्यशीतांशुसंज्ञके  ।
अतो विपर्ययात्कल्प्यं मरणादि मनीषिभिः  ॥ २.७ ॥
प्रतिपदं समारभ्य शुक्लां वहति चन्द्रगः  ।
दिनानि त्रीणि पवनः ततः सूर्ये दिनत्रयम्  ॥ २.८ ॥
दिनत्रयं पुनश्चन्द्रे ततः सूर्ये दिनत्रयम्  ।
क्रमेणानेन नियमाद्यावत्पञ्चदशी सिता  ॥ २.९ ॥
एवं कृष्णं समारभ्य सूर्ये वहति मारुतः  ।
दिनानि त्रीणि पूर्ववद्यावत्पञ्चदशीतरा  ॥ २.१० ॥
क्रमस्यास्य विपर्यासात्त्रिभिः पक्षैः सुनिश्चितात् ।
षड्भिर्मासैर्भवेन्मृत्युर्धर्ममेव स्मरेत्ततः  ॥ २.११ ॥
पक्षद्वयविपर्यासात्सुहृद्बन्धुविपद्भवेत् ।
एकपक्षविपर्यासाद्दारुणव्याधिसंभवः  ॥ २.१२ ॥
एकद्वित्रिचतुःपञ्चषड्दिनानि विपर्ययात् ।
वहेद्वायुर्यदि तदा कल्युद्वेगादि जायते  ॥ २.१३ ॥
त्रिमार्गगो भवेद्वायुः प्रकृतेः परिवर्जनात् ।
मध्याह्नात्परतो मृत्युः प्रतीकारविवर्जितः  ॥ २.१४ ॥
संक्रान्तिरहितो वायुरुभयोरपि मार्गयोः  ।
वहेद्यस्य दशाहानि संक्रान्तौ म्रियते हि सः  ॥ २.१५ ॥
विषुवत्क्षणसंप्राप्तौ स्पन्देते यस्य लोचने  ।
तस्य नाशं विजानीयादहोरात्रान्न संशयः  ॥ २.१६ ॥
इतश्चेतश्च बहुधा यस्यार्धप्रहरं वहेत् ।
वायुस्तस्य विजानीयात्पूजनं लाभमेव च  ॥ २.१७ ॥
संक्रान्तिपञ्चकं यस्य समतीत्य मुखे वहेत् ।
वायुस्तस्यार्थनाशः स्यादुद्वेगो वा भयादि वा  ॥ २.१८ ॥
वामनासापुटे वायुः संक्रान्तीश्च त्रयोदश  ।
समतीत्य वहेद्यस्य तस्य रोगादि जायते  ॥ २.१९ ॥
पुटद्वयं परित्यज्य यदा वक्त्रेण गच्छति  ।
तदहर्जीवितं तस्य यदि वज्रसमोऽप्यसौ  ॥ २.२० ॥
मार्गशीर्षस्य संक्रान्तिकालमारभ्य मारुतः  ।
पञ्चाहं चेद्वहेत्सूर्ये मृत्युरष्टादशाब्दतः  ॥ २.२१ ॥
अश्वयुङ्माससंक्रान्तिकालमारभ्य मारुतः  ।
पञ्चाहं चेद्वहेन्मृत्युर्भवेत्पञ्चदशाब्दतः  ॥ २.२२ ॥
श्रावणस्यापि चेदेवं मृत्युर्द्वादशवर्षतः  ।
ज्येष्ठेऽपि चेद्भवेदेवं मृत्युः स्यान्नववर्षतः  ॥ २.२३ ॥
चैत्रमासस्य संक्रान्तिकालमारभ्य चेद्वहेत् ।
पञ्चाहं मारुतो मृत्युः षड्भिर्वर्षैस्तदा भवेत् ॥ २.२४ ॥
माघमासस्य संक्रान्तेः पञ्चाहं चेद्वहेन्मरुत् ।
वर्षत्रयात्ययान्मृत्युरिति कालविचक्षणाः  ॥ २.२५ ॥
सर्वत्र द्वित्रिचतुरो वायुश्चेद्दिवसान् वहेत् ।
अब्दभागैस्तु ते शोध्या यथावदनुपूर्वशः  ॥ २.२६ ॥
एवमेव वहेच्चन्द्रे वायुश्चेन्मृत्युवर्जिताः  ।
व्याधिदुर्भिक्षकान्तारशोकराजाद्युपद्रवाः  ॥ २.२७ ॥
सामान्यकालसंबोधः स्फुटोऽयमुपदर्शितः  ।
विशेषकालबोधाय गतिरन्या प्रदर्श्यते  ॥ २.२८ ॥
समसप्तगते सूर्ये जन्मर्क्षे चन्द्रमा यदि  ।
कालोऽसौ पौष्णनामेति मृत्युनिर्णयकारकः  ॥ २.२९ ॥
यत्र राशौ नरो जातस्तस्माद्यः सप्तमोऽपरः  ।
समसप्त इति ख्यातस्तत्रार्कः समसप्तगः  ॥ २.३० ॥
राशौ तत्रैव चन्द्रश्चेज्जन्मनक्षत्रगो भवेत् ।
पौष्णः कालः स विज्ञेयस्तत्र मृत्योर्निरूपणम्  ॥ २.३१ ॥
सर्वत्र सूर्यमार्गान्तर्गते सततगामिनि  ।
कालं निरूपयेद्विद्वानितरत्र विकालकम्  ॥ २.३२ ॥
यत्र वेलाक्षणे वायोर्गतिरन्या प्रवर्तते  ।
तत्र वेलाक्षणे पूर्णे मृत्युर्नास्त्यत्र संशयः  ॥ २.३३ ॥
पौष्णे काले वहेद्वायुर्दिनार्धं यदि सूर्यगः  ।
वत्सरैर्मनुसंख्यातैर्लक्षयेन्मरणं तदा  ॥ २.३४ ॥
दिनमेकमहोरात्रं दिनद्वित्रिचतुष्टयम्  ।
वहेच्चेदर्कदिक्शैलषड्वेदाब्दैः क्रमान्मृतिः  ॥ २.३५ ॥
पञ्चाहं च दशाहं च तथा पञ्चदशाहकम्  ।
वहेच्चेत्त्रिद्व्येकवर्षैर्भवेन्मृत्युर्यथाक्रमम्  ॥ २.३६ ॥
तथैव चेद्वहेद्वायुर्विंशतिं पञ्चविंशतिम्  ।
षड्भिर्मासैस्त्रिभिश्चैव यथासंख्यं भवेन्मृतिः  ॥ २.३७ ॥
षट्सप्ताष्टाविंशतिं चेदूनत्रिंशद्दिनं वहेत् ।
स्याद्द्व्येकमासैः पक्षेण दिग्दिनैश्च क्रमान्मृतिः  ॥ २.३८ ॥
त्रिंशत्तु चैकत्रिंशच्च द्वात्रिंशद्दिवसान् यदि  ।
पञ्चत्रिद्विदिनैर्मृत्युर्यथासंख्यं भवेत्तदा  ॥ २.३९ ॥
त्रयस्त्रिंशद्दिनं यावत्सूर्ये चेद्वाति मारुतः  ।
तस्मिन्नेव दिने मृत्युर्विष्णोरपि न संशयः  ॥ २.४० ॥
पञ्चाहपञ्चविंशत्योरन्तरालेषु वासराः  ।
नोक्ताः षोडशसंख्या ये तेषां शोधनमुच्यते  ॥ २.४१ ॥
षड्दिनं चेत्त्रिभिर्वर्षैश्चतुर्विंशतिवर्जितैः  ।
सप्ताहं चेत्त्रिभिर्वर्षैः पूर्वोक्तद्विगुणोनितैः  ॥ २.४२ ॥
अष्टाहं चेत्त्रिभिर्वर्षैर्द्वासप्ततिदिनोनितैः  ।
नवाहं चेत्त्रिभिर्वर्षैः षण्णवतिदिनोनितैः  ॥ २.४३ ॥
वहेदेकादशाहं चेन्मारुतः सूर्यगोचरः  ।
चतुर्विंशतिरात्रोनान्मृत्युर्वर्षद्वयाद्भवेत् ॥ २.४४ ॥
द्वादशाहं वर्षद्वयात्पूर्वोक्तद्विगुणोनितात् ।
त्रयोदशाहं द्विवर्षाद्द्वासप्ततिदिनोनितात् ॥ २.४५ ॥
चतुर्दशाहं द्विवर्षात्षण्णवतिदिनोनितात् ।
षोडशदिनवाहेन द्वादशोनैकवर्षतः  ॥ २.४६ ॥
वहेत्सप्तदशाहं चेद्वायुः सूर्यैकगोचरः  ।
चतुर्विंशत्यहन्यूनाद्वर्षान्मृत्युरुदीरितः  ॥ २.४७ ॥
अष्टादशाहं षट्त्रिंशद्दिनन्यूनैकवर्षतः  ।
ऊनविंशति चेदष्टचत्वारिंशद्दिनोनितात् ॥ २.४८ ॥
एकविंशति षड्मासात्षड्वासरवियोजितात् ।
द्वाविंशतिं चेत्षड्मासैर्द्वादशाहविवर्जितैः  ॥ २.४९ ॥
त्रयोविंशत्यहर्वाहेऽष्टादशाहविवर्जितात् ।
चतुर्विंशत्यहर्वाहे चतुःषट्कदिनोनितात् ॥ २.५० ॥
त्रयस्त्रिंशद्दिनेष्वेवं मृत्युलक्षणसंभवः  ।
वायूदयवशाज्ज्ञेयो नात ऊर्ध्वमसंभवात् ॥ २.५१ ॥
आह चात्र ।
आदौ कृत्वा दिनार्धं सकलदिनमथा-हर्निशं यावदेव तस्मादह्नोर्द्वयं च त्रिदिनमथ चतुर्-वासरान् व्याप्य यावत् ।
प्राणो नाड्याश्रितो यो वहति दिनपतेरुद्गमे सव्यहीने तस्मिन् विज्ञेयमेतद्भुवनरविदिशो मङ्गलं षट्चतुष्कम्  ॥ २.५२ ॥
पञ्चभ्यः पञ्चविंशद्दिवसगतिरिहा-रोहते पञ्चवृद्ध्या तस्मादेकोत्तरेण त्रिगुणितदशकं त्र्युत्तरं यावदेव  ।
काले पौष्णे समास्तास्त्रिनयनशशिनः षट्त्रियुग्मेन्दवो ये मासास्तेऽहानि शेषास्तिथिदिगिषुगुण-द्वीन्दवो जीवितस्य  ॥ २.५३ ॥
त्रिपुटं चक्रमालिख्य सप्तत्रिंशद्गृहान्वितम्  ।
आयुषः प्राणवायोश्च दिनान्यङ्कक्रमाल्लिखेत् ॥ २.५४ ॥
इत्यान्तराण्यपि मया कथितानि मृत्योर्लिङ्गान्यरिष्टमिति चापरनामकानि  ।
विज्ञाय तानि सपदि त्वरितैर्विधेयो ध्यानादिभिर्मरण-वञ्चन एव यत्नः  ॥ २.५५ ॥

॥ इति श्रीपण्डितवागीश्वरकीर्तिविरचिते मृत्युवञ्चनो"पदेशे द्वितीयः परिच्छेदः ॥

बाह्यमाध्यात्मिकं चैव ज्ञात्वारिष्टकदम्बकम्  ।
बाह्यश्चाध्यात्मिकश्चापि ज्ञेयो वञ्चनसंचयः  ॥ ३.१ ॥
कायवाक्कर्मभिर्बाह्यमान्तरं ध्यानकर्मभिः  ।
मणिमन्त्रौषधैर्बाह्यमान्तरं योगशक्तिभिः  ॥ ३.२ ॥
श्रद्धया शक्यते कर्तुं मृत्युवञ्चनमुद्यतैः  ।
श्रद्धामतो दृढीकुर्यादन्यथा स्याच्छ्रमः परः  ॥ ३.३ ॥
कायक्लेशैर्बहुविधैर्न चाप्यर्थस्य राशिभिः  ।
धर्मः संप्राप्यते सूक्ष्मः श्रद्धाहीनैः सुरैरपि  ॥ ३.४ ॥
श्रद्धा धर्मः परं सूक्ष्मः श्रद्धा ज्ञानं तपो हुतम्  ।
श्रद्धा स्वर्गश्च मोक्षश्च श्रद्धा सर्वमिदं जगत् ॥ ३.५ ॥
सर्वस्वं जीवितं चापि दद्यादश्रद्धया यदि  ।
नैवाप्नुयात्फलं किं चिच्छ्रद्दधानस्ततो भवेत् ॥ ३.६ ॥
आदौ धर्मपरो भूयान्मृत्युवञ्चनवाञ्छया  ।
धर्मो हि त्रायते मृत्योर्मृत्युर्धर्मेण वञ्च्यते  ॥ ३.७ ॥
न धर्मरहितस्तिष्ठेत्प्रमादात्क्षणमात्रकम्  ।
ब्रह्मापि हि विना धर्मं न प्रभुर्मृत्युवञ्चने  ॥ ३.८ ॥
विदुषां संमतो धर्मः सत्यं दानं तपः क्षमा  ।
विशेषेण कृपा येषां किं तेषां धर्मविस्तरैः  ॥ ३.९ ॥
कारुण्यस्यन्दि हृदयं येषां सत्त्वेषु संततम्  ।
तेषां ज्ञानं च मोक्षश्च किमन्यैर्धर्मविस्तरैः  ॥ ३.१० ॥
अहिंसा परमो धर्मः सर्वसिद्धान्तसंमतः  ।
तामेवाभ्यस्यतो नित्यं मृत्युर्दूरायते क्रमात् ॥ ३.११ ॥
अल्पायुरपि दीर्घायुः सद्यः स्याज्जीवयन्निमान्  ।
पक्षिमत्स्यमृगव्याडचौरादीन् वध्यदेशगान्  ॥ ३.१२ ॥
दीर्घायुरपि मन्दायुः सद्यः स्यान्मारयन्निमान्  ।
चौरमत्स्यमृगव्याडपक्षिणो जीवकाङ्क्षिणः  ॥ ३.१३ ॥
दशाकुशलसंत्यागात्त्रिरत्नशरणात्तथा  ।
पञ्चाष्टशिक्षाकरणान्मृत्युर्दूरगतो भवेत् ॥ ३.१४ ॥
बन्धनस्थानुरुव्याधिपीडितान् भयकातरान्  ।
त्रायमाणो भवेन्नूनं दीर्घायुर्मृत्युवञ्चकः  ॥ ३.१५ ॥
दीनानाथसलज्जेभ्यः शीलवद्भ्योऽपि चादरात् ।
ईप्सितार्थप्रदानेन ध्रुवमायुर्विवर्धते  ॥ ३.१६ ॥
मातापितृगुरुज्येष्ठज्ञानवृद्धादिगौरवात् ।
मानसत्कारदानाच्च मृत्युर्नैवोपसर्पति  ॥ ३.१७ ॥
स्वेष्टदैवततद्भक्तलिङ्गिनां प्रातरादरात् ।
दर्शनाद्वन्दनान्नित्यमायुषो वृद्धिराप्यते  ॥ ३.१८ ॥
भग्नस्फुटितचैत्यादाविष्टकादिप्रदानतः  ।
स्यादल्पायुः सुदीर्घायुः पैण्डपातिकभिक्षुवत् ॥ ३.१९ ॥
विहारस्तूपबिम्बादेः क्रिययारामरोपणात् ।
महाष्टस्थानपूजाभिरायुर्नित्यं विवर्धते  ॥ ३.२० ॥
छन्दकभिक्षयोपात्तैर्द्रव्यैः संघस्य भोजनात् ।
सप्ताहायुश्चिरायुः स्याद्धर्माशोकनरेन्द्रवत् ॥ ३.२१ ॥
वालुकाचैत्यकरणात्तथा सञ्चकताडनात् ।
चैत्यादिवन्दनाच्चैव ध्रुवमायुर्विवर्धते  ॥ ३.२२ ॥
महासमाजकं सूत्रमाटानाटीयकं तथा  ।
सक्षुद्रकं महामेघं गाथाः सुस्वस्तिसंज्ञिताः  ॥ ३.२३ ॥
सत्कृत्य वाचयेद्भिक्षून् स्वयं वा संप्रवर्तयेत् ।
दीर्घमायुस्तथा प्राप्य मृत्योर्भवति वञ्चकः  ॥ ३.२४ ॥
गण्डव्यूहादिसूत्रान्तान्महायानप्रकाशकान्  ।
एकाग्रो वाचयेन्नित्यं मृत्युवञ्चनमश्नुते  ॥ ३.२५ ॥
बुद्धभाषितनिःशेषयोगतन्त्रादिवाचनात् ।
पञ्चरक्षाविधानाद्वा मृत्युवञ्चनमाप्यते  ॥ ३.२६ ॥
उष्णीषगर्भचैत्यादिप्रदक्षिणविधानतः  ।
धारणीजपतश्चापि वञ्च्यते मृत्युरुद्यतैः  ॥ ३.२७ ॥
ग्रहादिमातृकापाठात्तद्विधानपुरःसरात् ।
सहस्रावर्तधारण्या रत्नोल्कायाश्च जापतः  ॥ ३.२८ ॥
धारणीसंचयाद्युक्तधारणीजापतत्पराः  ।
आसन्नमपि दूरस्थं मृत्युं कुर्वन्ति पण्डिताः  ॥ ३.२९ ॥
मण्डलालेखनाद्धोमान्मुद्राणां बन्धनादपि  ।
बलीनां गणचक्राणां प्रदानान्मृत्युवञ्चनम्  ॥ ३.३० ॥
चातुर्दिशार्यसंघाय भोज्यशय्यादिदानतः  ।
काषायमात्रकण्ठेभ्योऽपि वा स्यान्मृत्युवञ्चनम्  ॥ ३.३१ ॥
एवमादिक्रियारम्भाद्धर्मः स्यात्पुण्यलक्षणः  ।
पुण्यात्स्यादायुषो वृद्धिस्तद्वृद्धेर्मृत्युवञ्चनम्  ॥ ३.३२ ॥
इत्यादि लेशतो धर्मः सूचितस्तस्य विस्तरः  ।
स्वयमुन्नीय कर्तव्यस्तज्ज्ञात्वा मृत्युवञ्चकैः  ॥ ३.३३ ॥
एवं धर्मपरो भूत्वा सिद्धमन्त्रौषधादिभिः  ।
मृत्योर्विष्कम्भणं कुर्यात्सद्यःप्रत्ययकारिभिः  ॥ ३.३४ ॥
मणिमन्त्रौषधीसिद्धरसायनबलात्स्वयम्  ।
मृत्योः पराजयो दृष्टः सिद्धविद्याधरैर्यथा  ॥ ३.३५ ॥
रत्नलक्षणशास्त्रोक्तपरीक्षोत्तीर्णवज्रधृक् ।
आयुर्मणिधरो वापि विश्वरूपधरस्तथा  ॥ ३.३६ ॥
अनर्घस्येन्द्रनीलादेरन्यस्यापि महामणेः  ।
धारकः सर्वमृत्यूनां वञ्चकः स्यान्न संशयः  ॥ ३.३७ ॥
न चात्र मणिसामर्थ्ये संशयो युक्तिभाग्यतः  ।
अचिन्त्यशक्तियुक्तत्वं मणीनां सर्वसंमतम्  ॥ ३.३८ ॥
पटादेरग्रतः पूजां कृत्वा विजनदेशगः  ।
जापमात्रेण मन्त्राणां जायते मृत्युवञ्चनम्  ॥ ३.३९ ॥
आकारमुच्चरेत्पूर्वं ततो रो लिगिति स्फुटम्  ।
त्रैलोक्यविजयाख्योऽयं विद्याधरपिटोदितः  ॥ ३.४० ॥
मन्त्रं लोकेश्वरस्यास्य जपेदक्षरलक्षकम्  ।
श्राद्धस्तदग्रतोऽवश्यं मृत्युवञ्चनमश्नुते  ॥ ३.४१ ॥
उक्त्वा वैरोचनं पूर्वं पश्चात्तारे द्विरुच्चरेत् ।
तुत्तारे द्विस्तुरे द्विश्च स्वाहान्तं मृत्युवञ्चनम्  ॥ ३.४२ ॥
ताराभ्युदयतन्त्रोक्तं मन्त्रमक्षरलक्षकम्  ।
जप्त्वार्यतारापुरतो दधिमध्वक्तिपूर्वकम्  ॥ ३.४३ ॥
पूर्वोत्तरशिखादूर्वाप्रवालायुतहोमतः  ।
पूर्वकर्मप्रभावोत्थमपि मृत्युं निवारयेत् ॥ ३.४४ ॥
ओमादौ रुरु ततोऽतः स्फुरुपदमतः परम्  ।
ज्वल तिष्ठ तथा सिद्धलोचनेति पदत्रयम्  ॥ ३.४५ ॥
सर्वार्थसाधनि स्वाहा मन्त्रोऽशोकदलेऽमले  ।
प्रदत्तदक्षिणाचार्यैर्लिखितश्चन्दनद्रवैः  ॥ ३.४६ ॥
लक्षशः कोटिशो वापि शुद्धः श्रद्धाविधानतः  ।
धौतश्च निर्जलैः क्षीरैर्हुतो दूर्वादिनाथवा  ॥ ३.४७ ॥
भवत्यवश्यं निःशेषमृत्युवञ्चनकारकः  ।
निःशेषरोगसंदोहशान्तिकृच्चापि जायते  ॥ ३.४८ ॥
महामण्डलकल्पोक्तार्यशताक्षरसंज्ञिनः  ।
अचिन्त्यशक्तेर्मन्त्रस्य दृष्टशक्तेरनेकशः  ॥ ३.४९ ॥
भद्रचर्यासमादानविधिना लक्षजापतः  ।
मोक्षोऽपि जायते नूनं किं पुनर्मृत्युवञ्चनम्  ॥ ३.५० ॥
नमस्त्रैयध्विकानां प्राक्तथागतानां स्यात्ततः  ।
सर्वत्राप्रतिहतावाप्तिधर्मतेति पदं ततः  ॥ ३.५१ ॥
बलिनामिति पदादों ततोऽसमसमपदम्  ।
समन्ततोऽनन्ततावाप्तिशासनीति पदं ततः  ॥ ३.५२ ॥
हर हर स्मर स्मरण विगतरागपदात् ।
बुद्धधर्मते ततः स्यात्सर सर समबला  ॥ ३.५३ ॥
हसद्वयं त्रयद्वयं स्याद्गगनमहावर  ।
लक्षणे ज्वल ज्वलनसागरे स्यात्पदं ततः  ॥ ३.५४ ॥
दत्त्वा स्वाहापदं चान्ते भवेन्मन्त्रः शताक्षरः  ।
तथागतानां सर्वेषां हृदयं परिकीर्तितः  ॥ ३.५५ ॥
आर्यमहाप्रतिसरामन्त्रैकलक्षजापतः  ।
दूर्वादशांशहोमेन ध्रुवं स्यान्मृत्युवञ्चनम्  ॥ ३.५६ ॥
ओमुक्त्वा पदं विमले जय वरेऽनु चामृते  ।
हूं हूं फट्फट्ततः स्वाहापदं ब्रूयादनन्तरम्  ॥ ३.५७ ॥
वैरोचनाद्भरद्वयं संभरद्वयमुच्चरेत् ।
उक्त्वेन्द्रियबलशब्दं विशोधनिपदं वदेत् ॥ ३.५८ ॥
हूं हूं रुरु चले स्वाहा मन्त्रोऽयं मृत्युवञ्चकः  ।
आर्यमहाप्रतिसराहृदयं सर्वसिद्धिदम्  ॥ ३.५९ ॥
जप्त्वा दशाक्षरं मन्त्रं तं मृत्युञ्जयसंज्ञिनम्  ।
दशलक्षं ततो होमं कुर्वीत कुसुमैः सितैः  ॥ ३.६० ॥
घृताक्तैर्लक्षसंख्यातैर्लोकेश्वरगुरोः पुरः  ।
मन्त्रशक्तेस्ततोऽवश्यं जायते मृत्युवञ्चनम्  ॥ ३.६१ ॥
ओमादौ तत आङ्कारः स्यादीङ्कारस्ततः परम्  ।
ऊमों मृत्युञ्जय ओं स्यादयं मन्त्रो दशाक्षरः  ॥ ३.६२ ॥
कल्पादिजीवनार्थं ये प्रोक्ता मन्त्रास्तथागतैः  ।
तैरायुः साधितं दीर्घं तद्दीर्घं मृत्युवञ्चनम्  ॥ ३.६३ ॥
मन्त्रैर्यैः शान्तिकर्म तैः स्याद्वृद्धिरायुषः  ।
यैः स्यादायुषो वृद्धिस्तैः स्यान्मृत्युवञ्चनम्  ॥ ३.६४ ॥
मन्त्राणामपि सामर्थ्ये संशयो नैव युक्तिभाक् ।
अचिन्त्यं मन्त्रसामर्थ्यं यतः सर्वेषु संमतम्  ॥ ३.६५ ॥
आह च ।
न तद्वस्त्वन्तरं लोके यन्न मन्त्रैः प्रसिध्यति  ।
चिन्तामणिसमा मन्त्राः सम्यक्श्रद्धाभियोगतः  ॥ ३.६६ ॥
कल्पोक्तविधिभिर्यद्वा यथाकामप्रयोगतः  ।
बुभुक्षाबहुले देशेऽमृतामत्यन्तमाचरेत् ॥ ३.६७ ॥
एकाकिनीमथान्यैर्वा भेषजैः सहितां सदा  ।
ततः स्थिरवपुर्भूत्वा मृत्युद्वारं न पश्यति  ॥ ३.६८ ॥
अन्येषामपि दिव्यानां भेषजानां निषेवणात् ।
आयुर्वृद्धिर्जरारोगक्षयान्मृत्युं न पश्यति  ॥ ३.६९ ॥
व्योमहेमादिभिर्बद्धान्मृतकाद्विधिभक्षितात् ।
स्यान्मृत्युवञ्चनं सिद्धरसायनस्वभावकात् ॥ ३.७० ॥
प्रतिपच्चन्द्रयोगादिप्राप्तेनान्तरधातुना  ।
नस्यप्रदानाद्विधिना जायते मृत्युवञ्चनम्  ॥ ३.७१ ॥
संपुटादिकतन्त्रोक्तपञ्चामृतप्रयुक्तिभिः  ।
यथोपदेशयुक्ताभिर्जायते मृत्युवञ्चनम्  ॥ ३.७२ ॥
ऊर्ध्वाधोभ्यां संपुटयोगं यः सततं कुरुते हितयोगम्  ।
तस्य सुरुष्टोऽप्यविहततेजाः किञ्चित्कारी नो यमराजा  ॥ ३.७३ ॥
मृतसंजीवनमपि क्व चिद्दृष्टमुपायतः  ।
ऋतुमत्कन्यानरयोः शृङ्खलायाः समुत्थितैः  ॥ ३.७४ ॥
शोणितोन्मिश्रशुक्राख्यधातुभिर्नातिशीतलैः  ।
सद्यो यद्वा मृतस्यैव पतितैर्धातुबिन्दुभिः  ॥ ३.७५ ॥
घृताक्तनलिकारन्ध्रनिर्गमेन प्रवेशितैः  ।
वहेदात्मीयनासाग्रपुटोन्नीतपुटे क्रमात् ॥ ३.७६ ॥
पुनरुज्जीवनं दृष्टं निरोधश्चात्र शस्यते  ।
प्रत्यक्षदृष्टसामर्थ्यो योगोऽयं बहुसंमतः  ॥ ३.७७ ॥
समस्तमथवा व्यस्तं त्रिफलामार्कवान्वितम्  ।
आचरेत्सततं योगी पञ्चामृतरसायनम्  ॥ ३.७८ ॥
वलीपलितनिर्मुक्तो वज्रकायः स्वरूपवान्  ।
ध्रुवं निवारयेन्मृत्युमपि कल्पादिसंख्यया  ॥ ३.७९ ॥
आगमोक्तमिदं सिद्धं बहूनां वारिगन्धयोः  ।
भक्षणालेपनात्सद्यो भवेन्मृत्युनिवारणम्  ॥ ३.८० ॥
अनयोश्च सदाभ्यासान्मधुसर्पिःसमन्वितात् ।
कालाकालसमुद्भूतमपि मृत्युं निवारयेत् ॥ ३.८१ ॥
भेषजस्यापि सामर्थ्ये संशयो नैव युज्यते  ।
अचिन्त्यौषधिसामर्थ्यं यतः सर्वत्र दृश्यते  ॥ ३.८२ ॥
इति विधाय बहिष्क्रियमादरान्मरणवञ्चनमत्र यथाबलम्  ।
प्रबलमृत्युमहाभयशङ्कया कुरुत संप्रति तत्पुनरान्तरम्  ॥ ३.८३ ॥

॥ इति श्रीपण्डिताचार्यवागीश्वरकीर्तिविरचिते मृत्युवञ्चनोपदेशे तृतीयः परिच्छेदः ॥

आध्यात्मिकमिदानीं तु मृत्युवञ्चनकौशलम्  ।
कथ्यते येन नियतं वञ्च्यते मृत्युरुद्यतैः  ॥ ४.१ ॥
राजचौरमहामारव्याघ्रादिभयवर्जिते  ।
संसर्गरहिते रम्ये पर्वतादौ क्व चित्स्थितः  ॥ ४.२ ॥
मात्राभोजी मितालापी नातिचङ्क्रमणे प्रियः  ।
अल्पनिद्रो बहुध्यानो मन्त्रजापपरायणः  ॥ ४.३ ॥
स्वेष्टदैवतपूजादिसद्धर्मपठनक्रियः  ।
त्रिसंध्यबलिदानादिमैत्र्यचित्तादितत्परः  ॥ ४.४ ॥
पुण्यादेवेष्टसंसिद्धिरिति पुण्यक्रियापरः  ।
श्रद्धया सर्वसंसिद्धिरिति श्रद्धाविवर्धकः  ॥ ४.५ ॥
वीर्यात्प्रारब्धनिष्पत्तिरिति वीर्यपुरःसरः  ।
ध्यानादिष्टफलस्थैर्यमिति ध्यानैकचेतनः  ॥ ४.६ ॥
सङ्गत्यागादनुष्ठानमिति सङ्गविवर्जितः  ।
सम्यग्ज्ञानवतः सर्वमिति ज्ञानसमन्वितः  ॥ ४.७ ॥
मरणे दुःखसंदर्शी धर्मदर्शी च जीविते  ।
विगताशेषसंदेहो मृत्युवञ्चनमारभेत् ॥ ४.८ ॥
तत्रादौ ध्यानसहितं विघ्नारेर्मन्त्रलक्षकम्  ।
संजप्यायुतहोमेन सर्वविघ्नान्निवारयेत् ॥ ४.९ ॥
नमः समन्तकायेति प्राग्वाक्चित्तपदं ततः  ।
वज्राणां च नमो वज्रक्रोधायेति पदं वदेत् ॥ ४.१० ॥
महादंष्ट्रोत्कटपदाद्भैरवायपदं वदेत् ।
असिमुसलपरशुपाशगृहीतहस्ताय  ॥ ४.११ ॥
ओं ततोऽमृतकुण्डलि खखखाहिखाहिपदात् ।
तिष्ठतिष्ठपदं तस्माद्बन्धद्वयं हनद्वयम्  ॥ ४.१२ ॥

ततः ।
दहद्वयं गर्जद्वयं विस्फोटयद्वयं ततः  ।
सर्ववज्रपदाद्विघ्नविनायकान्पदं वदेत् ॥ ४.१३ ॥
महागणपतिपदाज्जीवितान्तकराय च  ।
हूं हूं फट्फट्स्वाहा मन्त्रो विघ्ननिवारणः  ॥ ४.१४ ॥
हृदयेनाथवास्यैव सर्वविघ्नान्निवारयेत् ।
पूर्ववज्जपहोमाभ्यां शक्तिरस्यापि तादृशी  ॥ ४.१५ ॥
ओं प्रागुक्त्वा हुलुहुलुतिष्ठतिष्ठपदं ततः  ।
हनद्वयं दहद्वयं गर्जगर्ज तथा पुनः  ॥ ४.१६ ॥
विस्फोटयद्वयाद्ब्रूयात्सर्वविघ्नविनायकान्  ।
ओममृत हूं हूं फट्फट्मम रक्षां कुरु स्वाहा  ॥ ४.१७ ॥
एवं विनाशिताशेषमारविघ्नो निराकुलः  ।
यथाभिवाञ्छितं योगं ध्यायादेकमहर्निशम्  ॥ ४.१८ ॥
बुद्धकृत्यकरं शान्तं घनव्यूहनिवासिनम्  ।
आबद्धवज्रपर्यङ्कं पद्मचन्द्रासनोपरि  ॥ ४.१९ ॥
बोध्यग्रीमुद्रया युक्तं स्फुरच्छ्वेतांशुमण्डलम्  ।
ध्यात्वा वैरोचनं शुक्लमासंसारं न मृत्युभाक् ॥ ४.२० ॥
स्ववर्णमुद्रावेषाढ्यानक्षोभ्यादितथागतान्  ।
दृढाहङ्कारतो ध्यात्वा वज्रकायो भवेद्ध्रुवम्  ॥ ४.२१ ॥
हृच्चन्द्रसंपुटान्तस्थं लोकेश्वरमनश्वरम्  ।
शान्तं शशाङ्कसंकाशं सर्वालङ्कारभूषितम्  ॥ ४.२२ ॥
रक्तवर्णामिताभाख्यसंबुद्धाङ्कजटाधरम्  ।
वज्रपर्यङ्कसंश्लिष्टं पादाम्बूजद्वयोपरि  ॥ ४.२३ ॥
समाधिमुद्रासंसक्तकरद्वयमनाकुलम्  ।
सर्वसत्त्वार्थसंपादिकारुण्यस्यन्दिविग्रहम्  ॥ ४.२४ ॥
ध्यात्वा तस्यापि हृदये लोकेशमपरं तथा  ।
पुनस्तस्यापि हृदये तथैवैकाग्रमानसः  ॥ ४.२५ ॥
कोटिसंख्या भवेद्यावत्तावद्ध्यानमिदं स्मरेत् ।
ततः सूक्ष्मातिसूक्ष्मान्त्यलोकेशगतचेतसं  ॥ ४.२६ ॥
दृष्ट्वा योगेश्वरं मृत्युर्म्रियते स्वयमेव हि  ।
अन्येऽपि स्कन्धजा दोषाः स्वयमायन्ति नाशिताम्  ॥ ४.२७ ॥
सितारविन्दमध्यस्थचन्द्रबिम्बासनोपरि  ।
आबद्धवज्रपर्यङ्कां वरदोत्पलधारिणीम्  ॥ ४.२८ ॥
शरच्चन्द्रकराकारां पृष्ठचन्द्रसमाश्रिताम्  ।
सर्वालङ्कारसंपूर्णां षोडशाब्दवपुष्मतीम्  ॥ ४.२९ ॥
सर्वसंबुद्धतत्पुत्रमातरं कामरूपधाम्  ।
ध्यात्वार्यतारां हृदये तस्याश्चक्रं सितद्युति  ॥ ४.३० ॥
अष्टकोष्ठकमष्टाभिरक्षरैः परिपूरितम्  ।
ओंहाव्यञ्जनमध्यस्थसाध्यनामाद्यनाभिकम्  ॥ ४.३१ ॥
ध्यायादेकाग्रचित्तः सन् षड्मासान् दृढनिश्चयः  ।
जपेच्चाखिन्नचित्तः सन्मन्त्रमेनं दशाक्षरम्  ॥ ४.३२ ॥
ओङ्कारमादितो दत्त्वा पश्चात्तारे प्रयोजयेत् ।
तुत्तारे स्यात्तुरे पश्चात्स्वाहान्तः सार्वकर्मिकः  ॥ ४.३३ ॥
ब्रह्मेन्द्रविष्णुचन्द्रार्करुद्रदिक्पालमन्मथैः  ।
अप्यखण्डितरोमाग्रं मृत्युं जयति मृत्युवत् ॥ ४.३४ ॥
वलीपलितदौर्भाग्यव्याधिदारिद्र्यसंक्षयः  ।
सिंहाद्यष्टमहाभीतिदुःखसंदोहनाशनम्  ॥ ४.३५ ॥
अयाचितान्नपानादिहर्म्यवस्त्रादिसंगमः  ।
खड्गाञ्जनपादलेपभद्रकुम्भादिसिद्धयः  ॥ ४.३६ ॥
कविता वक्तृता मेधा प्रज्ञा चैकान्तनिर्मला  ।
अन्या च वाञ्छिता सिद्धिश्चक्रादस्मात्प्रजायते  ॥ ४.३७ ॥
लोचनां मामकीं चुन्दां महाश्वेतादिदेवताम्  ।
स्ववर्णवेषमुद्राभिर्ध्यात्वा मृत्युं न पश्यति  ॥ ४.३८ ॥
स्वेष्टदैवतयोगाद्वै दृढाहङ्कारसंगतात् ।
चिन्तामणेरिवाशेषवाञ्छितार्थप्रसाधकात् ॥ ४.३९ ॥
शङ्खकुन्देन्दुसंकाशात्संहारक्रमसंस्थितात् ।
अनारतक्रियाभ्यासान्मृत्युरायाति वञ्चनाम्  ॥ ४.४० ॥
चक्रसंवरतन्त्रोक्तहेरुकाकारभावनाम्  ।
कृत्वा तत्परिणामेन कपालाकारभावकम्  ॥ ४.४१ ॥
कङ्कालरूपनिध्यानं यद्वा खट्वाङ्गभावकम्  ।
मारयितुमयोग्यत्वान्मृत्युर्नैवोपसर्पति  ॥ ४.४२ ॥
मूर्ध्नि चन्द्रमसो बिम्बात्क्षरत्पीयूषशीकरान्  ।
ह्लादयतः समस्ताङ्गं रोमकूपैः समन्ततः  ॥ ४.४३ ॥
षड्मासान् भावयेद्योगी सर्वसङ्गविवर्जितः  ।
सर्वरोगान् विनिर्जित्य मृत्युं जयति मृत्युवत् ॥ ४.४४ ॥
शिरस्यधोमुखं शुक्लं सहस्रदलपङ्कजम्  ।
ध्यात्वा चन्द्रक्रमान्मृत्युं कल्पादींश्च विनाशयेत् ॥ ४.४५ ॥
अस्यैव कृष्णरूपस्य कृष्णरूपैर्गभस्तिभिः  ।
संप्लावयतो निध्यानात्पलितादिविनाशनम्  ॥ ४.४६ ॥
जिह्वां तालुगतां कृत्वा दन्तैर्दन्तानसंस्पृशन्  ।
अचिन्त्यहेतुसामर्थ्याच्छ्रद्धेयमिदमारभेत् ॥ ४.४७ ॥
कण्ठरन्ध्रोर्ध्वसंलग्नां लालाजिह्वामधोमुखीम्  ।
जिह्वाग्रेणालिहेद्यावत्पीयूषरसवेदनम्  ॥ ४.४८ ॥
ततो मृत्युं जयेत्सद्यः पलितादींश्च नाशयेत् ।
सर्वापद्भयरक्षा च तत्कार्यकरणाद्भवेत् ॥ ४.४९ ॥
आनापानस्मृतेर्वाथ प्रकारान्तरमारभेत् ।
संख्यावृद्ध्या ततोऽवश्यमजरामरतां व्रजेत् ॥ ४.५० ॥
अधिकानि शतैः षड्भिः सहस्राण्येकविंशतिः  ।
अहोरात्रेण सत्त्वानां प्राणसंख्या प्रकीर्तिता  ॥ ४.५१ ॥
प्रवेशः शस्यते वायोर्यतः सोऽमृतसंचयः  ।
अमृतं जीवनोपायस्तेन मृत्युर्न बाधते  ॥ ४.५२ ॥
प्रवेशं गणयेद्वायोः शनैर्लक्षादिसंख्यया  ।
एकाग्रचित्तो विधिवदशब्दो जप उच्यते  ॥ ४.५३ ॥
अशब्दजपलक्षेण विधिना पूरितेन तु  ।
भ्रष्टायुः सन्नरोऽवश्यं पञ्च वर्षाणि जीवति  ॥ ४.५४ ॥
द्विलक्षादिजपादेवमुन्नेया वृद्धिरायुषः  ।
उपायकुशलो भूत्वा वायुजापपरो भवेत् ॥ ४.५५ ॥
सहस्रमेकं सततं गणयेत्प्रातरुत्थितः  ।
सर्वरोगविनिर्मुक्तो जीवेच्चन्द्रार्कजीवितम्  ॥ ४.५६ ॥
नाभ्यासरहितस्तिष्ठेन्मुहूर्तमपि न स्वपेत् ।
जित्वा निद्रां प्रयत्नेन भक्षपानासनादिकम्  ॥ ४.५७ ॥
वाहयेदनुलोमेन वायुसंचारतत्परः  ।
अनुलोमपरो योगी मृत्युं जयति निश्चितम्  ॥ ४.५८ ॥
म्रियन्ते तु विलोमेन मूढा भोगैकतत्पराः  ।
स्वभावस्त्वनुलोमः स्याद्विलोमस्तद्विपर्ययात् ॥ ४.५९ ॥
सिंहविक्रीडितामुद्राबन्धनाद्वायुरोधतः  ।
जितकुम्भकयोगाद्वा निरोधो मृत्युवञ्चकः  ॥ ४.६० ॥
आपादतलपर्यन्तं शनैरापूर्य वायुना  ।
निरोधनात्कुम्भकः स्यात्तज्जपक्रम उच्यते  ॥ ४.६१ ॥
त्रिविधोद्घातयोगेन जितो भवति कुम्भकः  ।
हीनमध्यादिभेदेन उद्घातस्त्रिविधो मतः  ॥ ४.६२ ॥
उद्घात इति संज्ञैषा वक्ष्यमाणार्थदर्शिका  ।
षट्त्रिंशन्मात्रिको हीनो मध्यः स्याद्द्विगुणस्तथा  ॥ ४.६३ ॥
ज्येष्ठस्तु त्रिगुणो ज्ञेयः कुम्भकस्तेन जीयते  ।
प्रथमं कुम्भकं कृत्वा पश्चात्स्वं जानुमण्डलम्  ॥ ४.६४ ॥
पाणिना त्रिः परामृश्य षड्दद्याच्छोटिकास्ततः  ।
एषा मात्रोच्यते कालपरिच्छेदाय पण्डितैः  ॥ ४.६५ ॥
षट्त्रिंशन्मात्रा यावत्स्युस्तावद्या कुम्भकक्रिया  ।
उद्घातोऽसौ मतो हीनो मध्यमो द्विगुणस्ततः  ॥ ४.६६ ॥
त्रिगुणो ज्येष्ठ उद्घातोऽष्टोत्तरशतमात्रिकः  ।
स एव जेयो यत्नेन मृत्युवञ्चनवाञ्छया  ॥ ४.६७ ॥
ज्येष्ठोद्घातावधिं यावत्कुम्भकश्चेत्प्रवर्तते  ।
निरन्तरनिरोधोऽपि तदा भवति सुस्थिरः  ॥ ४.६८ ॥
मर्तव्यदिवसं ज्ञात्वा यो निरोधेन तिष्ठति  ।
तस्य कल्पसहस्राणि मृत्युर्नायाति संनिधिम्  ॥ ४.६९ ॥
आकाशधेनोरादोहात्पीयूषद्रवसंचयम्  ।
घटाङ्कवारुणाख्येन मण्डलेन स्फुरत्त्विषा  ॥ ४.७० ॥
नासाग्रनिर्गतो वायुरादायासेचयेन्मुहुः  ।
शुष्यद्धृत्पद्मसंलीनं चित्तभ्रमरशावकम्  ॥ ४.७१ ॥
आकाशदोहनध्यानमिदं नित्यं समाचरेत् ।
आकाशमिव तं मृत्युः पश्यन्नपि न पश्यति  ॥ ४.७२ ॥
संत्यज्य वायुमथवा तत्त्वमेव सदाचरेत् ।
तत्त्वेन जीयते मृत्युस्तथान्ये मारशत्रवः  ॥ ४.७३ ॥
निःशेषदोषप्रशमो निःशेषगुणसंभवः  ।
तत्त्वेन जीयते पुंसां सिद्धयश्चाभिवाञ्छिताः  ॥ ४.७४ ॥
तत्त्वं च शून्यता प्रोक्ता सर्वाकारवरात्मिका  ।
तामेवाभ्यस्यतो नित्यं मृत्युरायाति वञ्चनाम्  ॥ ४.७५ ॥
धर्मसंभोगकायादिदानशीलाद्यभेदिनी  ।
सर्वालम्बनसंयोगात्सर्वालम्बनवर्जिता  ।
सर्वाकारवरोपेता शून्यता कथिता जिनैः  ॥ ४.७६ ॥
न चिन्तां चिन्तयेच्चिन्त्यामचिन्त्यां नैव चिन्तयेत् ।
चिन्त्याचिन्त्यां न चिन्तयेत्ततः प्राप्स्यति शून्यताम्  ॥ ४.७७ ॥
न भावं भावयेद्विद्वान्नाप्यभावं विभावयेत् ।
भावाभावविनिर्मुक्तं भावयेत्तद्विवर्जितः  ॥ ४.७८ ॥
सर्वाकारवरोपेतां शून्यताग्रहवर्जिताम्  ।
शून्यतां भावयेन्नित्यं मृत्युना नैव दृश्यते  ॥ ४.७९ ॥
विकल्पमात्रसंभूतं मृत्युं सोऽपि न पश्यति  ।
अन्यांश्च बहुलान्मारान् संसारं च न पश्यति  ॥ ४.८० ॥
तदाह ।
मृत्युर्नाम विकल्पोऽयमभावे सर्ववस्तुनः  ।
हन्यते स्वविकल्पेन पृथग्जनविजृम्भितैरिति  ॥ ४.८१ ॥
विकल्पः सर्वदुःखानि विकल्पो मृत्युरुच्यते  ।
विकल्पं हानयेत्तस्मान्निर्विकल्पमना भवेत् ॥ ४.८२ ॥
यद्यद्विभाव्यतेऽभीक्ष्णमादरादिविशेषितम्  ।
तत्तत्तु स्फुटतां याति कामशोकादिबुद्धिवत् ॥ ४.८३ ॥
सुलभानि हि शास्त्राणि प्रयोगास्ते सुदुर्लभाः  ।
प्रयोगज्ञेषु लोकेषु प्रयोगा नैव दुर्लभाः  ॥ ४.८४ ॥
प्रयोगकुशलः श्राद्धः क्षमावीर्यप्रतिष्ठितः  ।
अनुष्ठानपरः प्राज्ञो मृत्युवञ्चनभाजनम्  ॥ ४.८५ ॥
श्रमात्पाचनपानादेर्जठरानलदीपनम्  ।
प्रदीप्तवह्नेराहारः परिणामोऽपि शक्तितः  ॥ ४.८६ ॥
परिणामात्तनोः पुष्टिः पुष्टेर्बलविवर्धनम्  ।
बलात्स्यादायुषो वृद्धिस्तद्वृद्धेश्चिरजीवितम्  ॥ ४.८७ ॥
प्रत्यक्षसिद्धं सर्वेषां यथा नास्त्यत्र संशयः  ।
तथोपदेशात्कल्पादिजीवनेऽपि न संशयः  ॥ ४.८८ ॥
नाशोन्मुखोऽपि दीपादिस्तैलवर्तिक्षयादिभिः  ।
पुनस्तैलादिसंप्राप्तेः कल्पान्तमपि तिष्ठति  ॥ ४.८९ ॥
यथा तथायं देहोऽपि म्रियमाणो जरादिभिः  ।
सिद्धोपदेशसंप्राप्तेः कल्पान्तं किं न तिष्ठति  ॥ ४.९० ॥
यथा जीर्णस्य गेहस्य संस्कारेण चिरस्थितिः  ।
तथा जीर्णस्य देहस्य संस्कारेण न किं भवेत् ॥ ४.९१ ॥
न दुष्करं किं चन विक्रमेण तस्मादनिक्षिप्तधुरा यतध्वम्  ।
नित्यप्रवृत्ता विभिनत्ति काले शिलातलं मृद्वपि वारिधारा  ॥ ४.९२ ॥
काष्ठादग्निर्जायते मथ्यमानाद्भूमिस्तोयं खन्यमाना ददाति  ।
सोत्साहानां नास्त्यसाध्यं नराणां न्यायारब्धाः सर्वयत्नाः फलन्ति  ॥ ४.९३ ॥
सुबहून्यपि विज्ञाय वञ्चनानि मृतेरिह  ।
अननुष्ठानाद्विष्ठाभिर्लिप्त्वा शय्यां मृता वयम्  ॥ ४.९४ ॥
प्रयोगकुशला ये च पण्डिताः शास्त्रपारगाः  ।
अननुष्ठानदोषेण दन्तान्निष्काश्य ते मृताः  ॥ ४.९५ ॥
ज्ञात्वापि योगशास्त्राणि प्रयोगांश्चाप्यनेकशः  ।
अद्य श्वो वा करिष्याम इति चिन्तापरा मृताः  ॥ ४.९६ ॥
इदं कर्तास्मि श्वः पुनरिदमिदं चास्य परतो वृथा प्राप्ताश्वासो विमृशति न लोलां भवगतिम्  ।
अगत्वा कार्यान्तं विषय-सलिलावर्तपतिता प्रजा मृत्योर्वक्त्रं मकर-मुखवन्नौः प्रविशति  ॥ ४.९७ ॥
इति निगदितमेतद्वञ्चनं मृत्युशत्रोः स्वपरसमयसिद्धध्यानकर्मप्रसाध्यम्  ।
अघृणमरणभीतेर्यत्नतः संविधेयं यत इह कमनीयं जीवितान्नान्यदस्ति  ॥ ४.९८ ॥
वज्रडाकं चतुष्पीठं बुद्धपञ्जरकादि च  ।
कालोत्तरं कालावलीं कालपञ्चाशिकामपि  ॥ ४.९९ ॥
जीवपञ्चाशिकादीनि शास्त्राण्यालोक्य यत्नतः  ।
सत्त्वानुकम्पया प्रोक्तमिदं मरणवञ्चनम्  ॥ ४.१०० ॥
शारदचन्द्रनभः परिशुद्धं शुद्धवियच्छशिनाप्यसमाप्तम्  ।
आप्तमतः कुशलं यदमृत्युस्तेन जनोऽस्तु स मृत्युविमुक्तः  ॥ ४.१०१ ॥
गणनाश्रमहानाय लेखकानां तपस्विनाम्  ।
ग्रन्थप्रमाणमाख्यातं साशीतिकशतत्रयम्  ॥ ४.१०२ ॥

॥ इति श्रीपण्डिताचार्यवागीश्वरकीर्तिविरचिते मृत्युवञ्चनोपदेशे चतुर्थः परिच्छेदः समाप्तः ॥

