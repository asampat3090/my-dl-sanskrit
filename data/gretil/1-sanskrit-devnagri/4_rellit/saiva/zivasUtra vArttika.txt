


शिवसूत्र, प्रथम उन्मेष
चैतन्यमात्मा  ॥ वार्त्तिक १.१ ॥
*	[<शिवसूत्रवार्तिक:>
*	चैतन्यं चित्क्रियारूपं शिवस्य परमस्य यत् ॥ वार्त्तिक १.१:१ ॥
*	स्वातन्त्र्यमेतदेवात्मा ततोऽसौ परमः शिवः  ॥ वार्त्तिक १.१:२ ॥
*	अथवा कोऽयमात्मेति प्रष्ट्बोधयितुं शिशून्  ॥ वार्त्तिक १.१:३ ॥
*	नात्मा देहो न च प्राणो न मनः खं न शून्यभूः  ॥ वार्त्तिक १.१:४ ॥
*	किंतु चैतन्यमेवात्मेत्यादिष्टं परमेष्ठिना  ॥ वार्त्तिक १.१:५ ॥
*	अथ चैतन्यमेवैतदात्मा स्वाभाविकं वपुः  ॥ वार्त्तिक १.१:६ ॥
*	विशेषाचोदनादस्य जगतश्चेत्यरूपिणः  ॥ वार्त्तिक १.१:७ ॥
*	अचेत्यमानं कस्यापि वपुः किमपि नो भवेत् ॥ वार्त्तिक १.१:८ ॥
*	चेत्यमानं तु चिद्रूपतादात्म्याच्चिन्मयं भवेत् ॥ वार्त्तिक १.१:९ ॥
*	एवं शिवोक्तया नीत्या जङ्गमस्थावरात्मनः  ॥ वार्त्तिक १.१:१० ॥
*	चैतन्यमेव विश्वस्य स्वरूपं पारमार्थिकम्  ॥ वार्त्तिक १.१:११ ॥
*	नन्वेवंविधविश्वस्य चैतन्यं चेद्वपुस्तदा  ॥ वार्त्तिक १.१:१२ ॥
*	कथं बन्धस्य सम्बन्ध इति शङ्कां व्यपोहितुम्  ॥ वार्त्तिक १.१:१३ ॥
*	प्रश्लेषाश्लेषपाठाभ्यां सूत्रमाह महेश्वरः  ॥ वार्त्तिक १.१:१४ ॥]

ज्ञानं बन्धः  ॥ वार्त्तिक १.२ ॥
*	[<शिवसूत्रवार्तिक:>
*	अज्ञानमिति तत्राद्यं चैतन्यस्फाररूपिणि  ॥ वार्त्तिक १.२:१ ॥
*	आत्मन्यनात्मताज्ञानं ज्ञानं पुनरनात्मनि  ॥ वार्त्तिक १.२:२ ॥
*	देहादावात्ममानित्वं द्वयमप्येतदाणवम्  ॥ वार्त्तिक १.२:३ ॥
*	मलं स्वकल्पितं स्वस्मिन् बन्धः स्वेच्छाविभावितः  ॥ वार्त्तिक १.२:४ ॥
*	किमाणवमलात्मैव बन्धोऽयं नेत्युदीर्यते  ॥ वार्त्तिक १.२:५ ॥]

योनिवर्गः कलाशरीरम्  ॥ वार्त्तिक १.३ ॥
*	[<शिवसूत्रवार्तिक:>
*	योनिर्भेदप्रथाहेतुर्माया वर्गस्तदुत्थितः  ॥ वार्त्तिक १.३:१ ॥
*	कलादिक्षितिपर्यन्ततत्त्वराशिस्तदात्मकः  ॥ वार्त्तिक १.३:२ ॥
*	मायीयाख्यं मलं तत्तद्भिन्नवेद्यप्रथामयम्  ॥ वार्त्तिक १.३:३ ॥
*	कलेति कायमाविश्य परिच्छेदकरी नृणाम्  ॥ वार्त्तिक १.३:४ ॥
*	व्यापृतिः पुण्यपापात्मा शरीरं यस्य तत्पुनः  ॥ वार्त्तिक १.३:५ ॥
*	कार्मं च मलमेतस्मिन् द्वये बन्धोऽनुवर्तते  ॥ वार्त्तिक १.३:६ ॥
*	ईश्वरप्रत्यभिज्ञायामुक्तमेतन्मलत्रयम्  ॥ वार्त्तिक १.३:७ ॥
*	स्वातन्त्र्यहानिर्बोधस्य स्वातन्त्र्यस्याप्यबोधता  ॥ वार्त्तिक १.३:८ ॥
*	द्विधाणवं मलमिदं स्वस्वरूपापहारतः  ॥ वार्त्तिक १.३:९ ॥
*	भिन्नवेद्यप्रथात्रैव मायीयं जन्मभोगदम्  ॥ वार्त्तिक १.३:१० ॥
*	कर्तर्यबोधे कार्मं तु मायाशक्त्यैव तत्त्रयम्  ॥ वार्त्तिक १.३:११ ॥
*	इत्यथैषां मलानां तु बन्धकत्वं निरूप्यते  ॥ वार्त्तिक १.३:१२ ॥]

ज्ञानाधिष्ठानं मातृका  ॥ वार्त्तिक १.४ ॥
*	[<शिवसूत्रवार्तिक:>
*	अपूर्णमन्यतारूपं भिन्नवेद्यप्रथात्मकम्  ॥ वार्त्तिक १.४:१ ॥
*	शुभाशुभात्मकाशेषकर्मसंस्कारविग्रहम्  ॥ वार्त्तिक १.४:२ ॥
*	त्रिविधं मलमुक्तं यत्तदेव ज्ञानमुच्यते  ॥ वार्त्तिक १.४:३ ॥
*	न सोऽस्ति प्रत्ययो लोके यः शब्दानुगमादृते  ॥ वार्त्तिक १.४:४ ॥
*	अनुविद्धमिव ज्ञानं सर्वं शब्देन गम्यते  ॥ वार्त्तिक १.४:५ ॥
*	इत्युक्तनीत्या ज्ञानस्य विविधस्यास्य मातृका  ॥ वार्त्तिक १.४:६ ॥
*	अकारादिक्षकारान्तपञ्चाशद्वर्णविग्रहा  ॥ वार्त्तिक १.४:७ ॥
*	शिवादिक्षितिपर्यन्ततत्त्वग्रामप्रसूतिभूः  ॥ वार्त्तिक १.४:८ ॥
*	करन्ध्रचितिमध्यस्था ब्रह्मपाशावलम्बिकाः  ॥ वार्त्तिक १.४:९ ॥
*	पीठेश्वर्यो महाघोरा मोहयन्ति मुहुर्मुहुः  ॥ वार्त्तिक १.४:१० ॥
*	इति श्रीतिमिरोद्घाटप्रोक्तनीत्यनुसारतः  ॥ वार्त्तिक १.४:११ ॥
*	स्वरादिवर्गाधिष्ठातृमातृचक्रपरिष्कृता  ॥ वार्त्तिक १.४:१२ ॥
*	अपूर्णोऽहमहं पूर्णोऽहं कृशोऽहं कृशेतरः  ॥ वार्त्तिक १.४:१३ ॥
*	इति शब्दानुवेधेन शोकहर्षादिकारिका  ॥ वार्त्तिक १.४:१४ ॥
*	अधिष्ठानमधिष्ठात्री तदधिष्ठानतो नृणाम्  ॥ वार्त्तिक १.४:१५ ॥
*	अलब्धान्तर्मुखस्वात्मविश्रान्तीनि निरन्तरम्  ॥ वार्त्तिक १.४:१६ ॥
*	बहिर्मुखानि ज्ञानानि कथ्यन्ते बन्धहेतवः  ॥ वार्त्तिक १.४:१७ ॥
*	अथेदृग्बन्धसम्बन्धप्रशमोपाय उच्यते  ॥ वार्त्तिक १.४:१८ ॥
*	परमोपेयविश्रान्तिसतत्त्वः परमेष्ठिना  ॥ वार्त्तिक १.४:१९ ॥]

उद्यमो भैरवः  ॥ वार्त्तिक १.५ ॥
*	[<शिवसूत्रवार्तिक:>
*	योऽयं विमर्शरूपायाः प्रसरन्त्याः स्वसंविदः  ॥ वार्त्तिक १.५:१ ॥
*	झटित्युच्छलनाकारप्रतिभोन्मज्जनात्मकः  ॥ वार्त्तिक १.५:२ ॥
*	उद्यमोऽन्तःपरिस्पन्दः पूर्णाहम्भावनात्मकः  ॥ वार्त्तिक १.५:३ ॥
*	स एव सर्वशक्तीनां सामरस्यादशेषतः  ॥ वार्त्तिक १.५:४ ॥
*	विश्वतो भरितत्वेन विकल्पानां विभेदिनाम्  ॥ वार्त्तिक १.५:५ ॥
*	अलं कवलनेनापीत्यन्वर्थादेव भैरवः  ॥ वार्त्तिक १.५:६ ॥
*	अथेदृग्भैरवापत्तेर्बन्धप्रशमकारणात् ॥ वार्त्तिक १.५:७ ॥
*	व्युत्थानं च भवेच्छान्तभेदाभासमितीर्यते  ॥ वार्त्तिक १.५:८ ॥]

शक्तिचक्रसंधाने विश्वसंहारः  ॥ वार्त्तिक १.६ ॥
*	[<शिवसूत्रवार्तिक:>
*	योऽयमुक्तः स्वसंवित्तेरुद्यमो भैरवात्मकः  ॥ वार्त्तिक १.६:१ ॥
*	अस्यास्ति महती शक्तिरतिक्रान्तक्रमाक्रमा  ॥ वार्त्तिक १.६:२ ॥
*	निःशेषनिजचिच्छक्तिचक्राक्रमणलम्पटा  ॥ वार्त्तिक १.६:३ ॥
*	रिक्तारिक्तोभयाकाराप्यनेतद्रूपिणी परा  ॥ वार्त्तिक १.६:४ ॥
*	ययैव स्वात्मचिद्भित्तौ प्रमेयोल्लासनादितः  ॥ वार्त्तिक १.६:५ ॥
*	परप्रमातृविश्रान्तिपर्यन्तस्पन्दरूपया  ॥ वार्त्तिक १.६:६ ॥
*	सृष्टिस्थितिलयानाख्याभासशक्तिप्रसारणात् ॥ वार्त्तिक १.६:७ ॥
*	प्रपञ्चविषयं चञ्चत्पञ्चकृत्यं प्रपञ्चितम्  ॥ वार्त्तिक १.६:८ ॥
*	तया प्रसारितस्यास्य शक्तिचक्रस्य यत्पुनः  ॥ वार्त्तिक १.६:९ ॥
*	संधानमान्तराम्नायाम्नातक्रमविमर्शनम्  ॥ वार्त्तिक १.६:१० ॥
*	तस्मिन् सत्यस्य विश्वस्य कालाग्न्यादिकलावधेः  ॥ वार्त्तिक १.६:११ ॥
*	संहारः स्यात्स्वसंवित्तिवह्निसद्भावलक्षणः  ॥ वार्त्तिक १.६:१२ ॥
*	एवं स्वसंवित्कालाग्निप्लुष्टभेदस्य योगिनः  ॥ वार्त्तिक १.६:१३ ॥
*	न स्यात्समाधिव्युत्थानभेदः कोऽपीति कथ्यते  ॥ वार्त्तिक १.६:१४ ॥
*	जाग्रत्स्वप्नसुषुप्तभेदे तुर्याभोगसम्भवः  ॥ वार्त्तिक १.६:१५ ॥
*	उद्यमो भैरव इति प्रोक्तरूपं स्फुरद्वपुः  ॥ वार्त्तिक १.६:१६ ॥
*	तुर्यं नाम परं धाम तदाभोगश्चमत्क्रिया  ॥ वार्त्तिक १.६:१७ ॥
*	भेदेऽपि जाग्रदादीनां योगिनस्तस्य सम्भवः  ॥ वार्त्तिक १.६:१८ ॥
*	अनुस्यूतिः परानन्दरूपा स्यादिति शिष्यते  ॥ वार्त्तिक १.६:१९ ॥
*	जाग्रदादित्रयं सूत्रत्रयेण लक्ष्यते क्रमात् ॥ वार्त्तिक १.६:२० ॥]

ज्ञानं जाग्रत् ॥ वार्त्तिक १.७ ॥
स्वप्नो विकल्पाः  ॥ वार्त्तिक १.८ ॥
अविवेको माया सौषुप्तम्  ॥ वार्त्तिक १.९ ॥
*	[<शिवसूत्रवार्तिक:>
*	ज्ञानं बाह्याक्षजं जाग्रत्सर्वसाधारणार्थकम्  ॥ वार्त्तिक १.९:१ ॥
*	स्वप्नः स्वात्मैव सम्प्रोक्तो विकल्पाः स्वात्मसम्भवाः  ॥ वार्त्तिक १.९:२ ॥
*	अविवेको निजाख्यातिर्माया मोहस्तदात्मकः  ॥ वार्त्तिक १.९:३ ॥
*	सौषुप्तं योगिनामेतत्त्रितयं धारणादिकम्  ॥ वार्त्तिक १.९:४ ॥
*	ईश्वरप्रत्यभिज्ञायां जागराद्यपि लक्षितम्  ॥ वार्त्तिक १.९:५ ॥
*	शून्ये बुद्ध्याद्यभावात्मन्यहंताकर्तृतापदे  ॥ वार्त्तिक १.९:६ ॥
*	अस्फुटारूपसंस्कारमात्रिणि ज्ञेयशून्यता  ॥ वार्त्तिक १.९:७ ॥
*	साक्षाणामान्तरी वृत्तिः प्राणादिप्रेरिका मता  ॥ वार्त्तिक १.९:८ ॥
*	जीवनाख्याथवा प्राणेऽहंता पुर्यष्टकात्मिका  ॥ वार्त्तिक १.९:९ ॥
*	तावन्मात्रस्थितौ प्रोक्तं सौषुप्तं प्रलयोपमम्  ॥ वार्त्तिक १.९:१० ॥
*	सवेद्यमपवेद्यं च मायामलयुतायुतम्  ॥ वार्त्तिक १.९:११ ॥
*	मनोमात्रपथेऽप्यक्षविषयत्वेन विभ्रमात् ॥ वार्त्तिक १.९:१२ ॥
*	स्पष्टावभासा भावानां सृष्टिः स्वप्नपदं मतम्  ॥ वार्त्तिक १.९:१३ ॥
*	सर्वाक्षगोचरत्वेन या तु बाह्यतया स्थिरा  ॥ वार्त्तिक १.९:१४ ॥
*	सृष्टिः साधारणी सर्वप्रमात्णां स जागरः  ॥ वार्त्तिक १.९:१५ ॥
*	इति विस्तरतः प्रोक्ते लोकयोग्यनुसारतः  ॥ वार्त्तिक १.९:१६ ॥
*	जागरादित्रयेऽमुष्मिन्नवधानेन जाग्रतः  ॥ वार्त्तिक १.९:१७ ॥
*	शक्तिचक्रानुसंधानाद्विश्वसंहारकारणात् ॥ वार्त्तिक १.९:१८ ॥
*	तुर्याभोगमयाभेदख्यातिरख्यातिहारिणी  ॥ वार्त्तिक १.९:१९ ॥
*	स्फुरत्यविरतं यस्य स तद्धाराधिरोहतः  ॥ वार्त्तिक १.९:२० ॥
*	तुर्यातीतमयं योगी प्रोक्तचैतन्यमामृशन्  ॥ वार्त्तिक १.९:२१ ॥]

त्रितयभोक्ता वीरेशः  ॥ वार्त्तिक १.१० ॥
*	[<शिवसूत्रवार्तिक:>
*	जागरादित्रयं प्रोक्तशक्तिचक्रानुसंधितः  ॥ वार्त्तिक १.१०:१ ॥
*	तुर्यानन्दरसासाराच्छुरितं भेदवर्जनात् ॥ वार्त्तिक १.१०:२ ॥
*	आनन्दरसनिर्मग्नं परमं व्योम भावयन्  ॥ वार्त्तिक १.१०:३ ॥
*	त्रितयस्यास्य यो भोक्ता चमत्कर्ता स योगिराट् ॥ वार्त्तिक १.१०:४ ॥
*	त्रिषु धामसु यद्भोग्यं भोक्ता यश्च प्रकीर्तितः  ॥ वार्त्तिक १.१०:५ ॥
*	विद्यात्तदुभयं यस्तु स भुञ्जानो न लिप्यते  ॥ वार्त्तिक १.१०:६ ॥
*	इत्युक्तनिष्प्रतिद्वन्द्विसंवित्साम्राज्यवैभवः  ॥ वार्त्तिक १.१०:७ ॥
*	चिद्घनः स्वात्मविज्ञानपरमानन्दनिर्भरः  ॥ वार्त्तिक १.१०:८ ॥
*	वीरेशो येन वीराणां भेदग्रसनकारिणाम्  ॥ वार्त्तिक १.१०:९ ॥
*	अन्तर्बहिर्विसरतामिन्द्रियाणामधीश्वरः  ॥ वार्त्तिक १.१०:१० ॥
*	किमस्य परचित्तत्त्वारोहविश्रान्तिसूचिकाः  ॥ वार्त्तिक १.१०:११ ॥
*	भूमिकाः सन्त्ययं याभिर्याति सर्वोत्तरां स्थितिम्  ॥ वार्त्तिक १.१०:१२ ॥
*	इत्यन्तेवासिहृच्छङ्काशान्त्यै सन्तीत्युदीर्यते  ॥ वार्त्तिक १.१०:१३ ॥]

विस्मयो योगभूमिकाः  ॥ वार्त्तिक १.११ ॥
*	[<शिवसूत्रवार्तिक:>
*	यथा सातिशयानन्दे कस्यचिद्विस्मयो भवेत् ॥ वार्त्तिक १.११:१ ॥
*	तथास्य योगिनो नित्यं तत्तद्वेद्यावलोकने  ॥ वार्त्तिक १.११:२ ॥
*	निःसामान्यपरानन्दानुभूतिस्तिमितेन्द्रिये  ॥ वार्त्तिक १.११:३ ॥
*	परे स्वात्मन्यतृप्त्यैव यदाश्चर्यं स विस्मयः  ॥ वार्त्तिक १.११:४ ॥
*	स एव खलु योगस्य परतत्त्वैक्यरूपिणः  ॥ वार्त्तिक १.११:५ ॥
*	भूमिकास्तत्क्रमारोहपरविश्रान्तिसूचिकाः  ॥ वार्त्तिक १.११:६ ॥
*	ईर्दृग्विस्मयवद्योगभूमिकारूढचेतसः  ॥ वार्त्तिक १.११:७ ॥]

इच्छा शक्तिरुमा कुमारी  ॥ वार्त्तिक १.१२ ॥
*	[<शिवसूत्रवार्तिक:>
*	परभैरवतां युक्त्या समापन्नस्य शाश्वतीम्  ॥ वार्त्तिक १.१२:१ ॥
*	तस्यैव योगिनो येच्छा शक्तिः सैव भवत्युमा  ॥ वार्त्तिक १.१२:२ ॥
*	परा भट्टारिका सैव कुमारीति प्रकीर्तिता  ॥ वार्त्तिक १.१२:३ ॥
*	सदाशिवादिक्षित्यन्तविश्वसर्गादिलीलया  ॥ वार्त्तिक १.१२:४ ॥
*	कुमारी कुं महामायाभूमिं मारयतीत्यपि  ॥ वार्त्तिक १.१२:५ ॥
*	कुमारी चोपभोग्यास्य योगिनो भैरवात्मनः  ॥ वार्त्तिक १.१२:६ ॥
*	कुमारी नान्यभोग्या च भोक्त्रैकात्म्येन तिष्ठति  ॥ वार्त्तिक १.१२:७ ॥
*	उमा कुमारी संत्यक्तसर्वासङ्गा महेशितुः  ॥ वार्त्तिक १.१२:८ ॥
*	आराधनपरा तद्वदिच्छा शक्तिस्तु योगिनः  ॥ वार्त्तिक १.१२:९ ॥
*	अयमेव स्फुटः पाठो दृष्टोऽनुत्तरदैशिकैः  ॥ वार्त्तिक १.१२:१० ॥
*	व्याख्यातश्च परैः शक्तितमेतिपठनात्पुनः  ॥ वार्त्तिक १.१२:११ ॥
*	प्रकर्षो व्याकृतोऽमुष्याः शक्तेर्ज्ञानक्रियात्मतः  ॥ वार्त्तिक १.१२:१२ ॥
*	एवमीदृक्प्रभावेच्छाशक्तियुक्तस्य योगिनः  ॥ वार्त्तिक १.१२:१३ ॥]

दृश्यं शरीरम्  ॥ वार्त्तिक १.१३ ॥
*	[<शिवसूत्रवार्तिक:>
*	यद्यद्दृश्यमशेषं तच्छरीरं तस्य योगिनः  ॥ वार्त्तिक १.१३:१ ॥
*	अहमित्यपृथक्त्वेन पतिवत्प्रतिभासनात् ॥ वार्त्तिक १.१३:२ ॥
*	शरीरं देहधीप्राणशून्यरूपं घटादिवत् ॥ वार्त्तिक १.१३:३ ॥
*	दृश्यमेवास्य पशुवत्द्रष्टृत्वेन न भासते  ॥ वार्त्तिक १.१३:४ ॥
*	एवं देहे च बाह्ये च सर्वत्रैवास्य योगिनः  ॥ वार्त्तिक १.१३:५ ॥
*	मयूराण्डरसन्यायात्प्रतिपत्तिरभेदिनी  ॥ वार्त्तिक १.१३:६ ॥
*	दृश्यं शरीरतामेति शरीरं चापि दृश्यताम्  ॥ वार्त्तिक १.१३:७ ॥
*	इत्युक्तं योगिनो यत्तन्न दुर्घटमितीर्यते  ॥ वार्त्तिक १.१३:८ ॥
*	हृदये चित्तसंघट्टाद्दृश्यस्वापदर्शनम्  ॥ वार्त्तिक १.१३:९ ॥
*	हृदयं तद्विजानीयाद्विश्वस्यायतनं महत् ॥ वार्त्तिक १.१३:१० ॥
*	इत्युक्तनीत्या हृदयं विश्वविश्रान्तिभित्तिभूः  ॥ वार्त्तिक १.१३:११ ॥
*	स्वसंवित्तत्र संघट्टश्चित्तस्य चलतः सतः  ॥ वार्त्तिक १.१३:१२ ॥
*	तदैकात्म्यपरामर्शजागरूकस्वभावता  ॥ वार्त्तिक १.१३:१३ ॥
*	तस्माद्दृश्यस्य विश्वस्य नीलदेहादिरूपिणः  ॥ वार्त्तिक १.१३:१४ ॥
*	स्वापस्यैतदभावस्य शून्यस्यापि च दर्शनम्  ॥ वार्त्तिक १.१३:१५ ॥
*	स्वाङ्गरूपेषु भावेषु प्रमाता कथ्यते पतिः  ॥ वार्त्तिक १.१३:१६ ॥
*	इति श्रीप्रत्यभिज्ञोक्तनीत्या पत्युरिव प्रभोः  ॥ वार्त्तिक १.१३:१७ ॥
*	स्वाङ्गकल्पतया तस्य यथावत्प्रथनं भवेत् ॥ वार्त्तिक १.१३:१८ ॥
*	उक्तेऽप्येवं प्रमेयेऽस्मिन्नुपायान्तरमुच्यते  ॥ वार्त्तिक १.१३:१९ ॥]

शुद्धतत्त्वसंधानाद्वापशुशक्तिः  ॥ वार्त्तिक १.१४ ॥
*	[<शिवसूत्रवार्तिक:>
*	शुद्धं तत्त्वं परं वस्तु यत्तत्परशिवात्मकम्  ॥ वार्त्तिक १.१४:१ ॥
*	तत्संधानं प्रपञ्चस्य तन्मयत्वेन भावनम्  ॥ वार्त्तिक १.१४:२ ॥
*	तेनैव यस्य पश्वाख्या बन्धशक्तिर्न विद्यते  ॥ वार्त्तिक १.१४:३ ॥
*	तत्सदाशिववत्सोऽपि विश्वस्य जगतः पतिः  ॥ वार्त्तिक १.१४:४ ॥
*	शुद्धतत्त्वानुसंधानवत एवास्य योगिनः  ॥ वार्त्तिक १.१४:५ ॥]

वितर्क आत्मज्ञानम्  ॥ वार्त्तिक १.१५ ॥
*	[<शिवसूत्रवार्तिक:>
*	वितर्कः प्रोक्तसंधानध्वस्तबन्धस्य योगिनः  ॥ वार्त्तिक १.१५:१ ॥
*	विश्वात्मा शिव एवाहमस्मीत्यर्थविचिन्तनम्  ॥ वार्त्तिक १.१५:२ ॥
*	एतदेव स्फुरद्रूपमात्मनो ज्ञानमुच्यते  ॥ वार्त्तिक १.१५:३ ॥
*	किं चास्य प्रोक्तवैतर्कस्वात्मविज्ञानशालिनः  ॥ वार्त्तिक १.१५:४ ॥]

लोकानन्दः समाधिसुखम्  ॥ वार्त्तिक १.१६ ॥
*	[<शिवसूत्रवार्तिक:>
*	लोक्यं लोकयिता चेति लोकश्चेत्यचिदात्मनि  ॥ वार्त्तिक १.१६:१ ॥
*	तत्तद्रूपतया तस्मिं लोके स्फुरति योगिनः  ॥ वार्त्तिक १.१६:२ ॥
*	ग्राह्यग्राहकसंवित्तिः सामान्या सर्वदेहिनाम्  ॥ वार्त्तिक १.१६:३ ॥
*	योगिनां तु विशेषोऽयं सम्बन्धे सावधानता  ॥ वार्त्तिक १.१६:४ ॥
*	इत्युक्तनीत्या तत्सर्वमहमित्यनुसंहितेः  ॥ वार्त्तिक १.१६:५ ॥
*	आनन्दो यो भवत्यन्तस्तत्समाधिसुखं स्मृतम्  ॥ वार्त्तिक १.१६:६ ॥
*	यत्समाधिसुखं तस्य स्वात्मारामस्य योगिनः  ॥ वार्त्तिक १.१६:७ ॥
*	तदेव लोके लोकानामानन्दोऽन्तर्विचिन्वताम्  ॥ वार्त्तिक १.१६:८ ॥
*	विभूतियोगमेतस्य दर्शयत्यथ योगिनः  ॥ वार्त्तिक १.१६:९ ॥]

शक्तिसंधाने शरीरोत्पत्तिः  ॥ वार्त्तिक १.१७ ॥
*	[<शिवसूत्रवार्तिक:>
*	इच्छा शक्तिरुमेत्यादिसूत्रोक्ता शक्तिरस्य या  ॥ वार्त्तिक १.१७:१ ॥
*	संधाने योगिनस्तस्यास्तन्मयीभावने सति  ॥ वार्त्तिक १.१७:२ ॥
*	तद्वशात्तत्तदिच्छार्हशरीरोत्पत्तिरिष्यते  ॥ वार्त्तिक १.१७:३ ॥
*	अन्याश्च सिद्धयस्तस्य सम्भवन्तीत्युदीर्यते  ॥ वार्त्तिक १.१७:४ ॥]

भूतसंधानभूतपृथक्त्वविश्वसंघट्टाः  ॥ वार्त्तिक १.१८ ॥
*	[<शिवसूत्रवार्तिक:>
*	भूतानां देहधीप्राणशून्यानां ग्राहकात्मनाम्  ॥ वार्त्तिक १.१८:१ ॥
*	ग्राह्याणां स्थावराणां च संधानं परिपोषणम्  ॥ वार्त्तिक १.१८:२ ॥
*	पृथक्त्वमथ विश्लेषो व्याध्यादिक्लेशशान्तये  ॥ वार्त्तिक १.१८:३ ॥
*	विश्वस्य देशकालादिविप्रकृष्टस्य यत्पुनः  ॥ वार्त्तिक १.१८:४ ॥
*	संघट्टश्चक्षुराद्यक्षप्रत्यक्षीकरणादिकम्  ॥ वार्त्तिक १.१८:५ ॥
*	एतत्सर्वं भवेच्छक्तिसंधाने सति योगिनः  ॥ वार्त्तिक १.१८:६ ॥
*	यदा परिमिताः सिद्धीरनिच्छन् पुनरिच्छति  ॥ वार्त्तिक १.१८:७ ॥
*	विश्वात्मताप्रथारूपां परां सिद्धिं तदास्य तु  ॥ वार्त्तिक १.१८:८ ॥]

शुद्धविद्योदयाच्चक्रेशत्वसिद्धिः  ॥ वार्त्तिक १.१९ ॥
*	[<शिवसूत्रवार्तिक:>
*	वैश्वात्म्यप्रथनाकाङ्क्षी संधत्ते शक्तिमात्मनः  ॥ वार्त्तिक १.१९:१ ॥
*	यदा योगी तदा तस्य सदाशिवपदस्पृशः  ॥ वार्त्तिक १.१९:२ ॥
*	ईश्वरो बहिरुन्मेषो निमेषोऽन्तः सदाशिवः  ॥ वार्त्तिक १.१९:३ ॥
*	सामानाधिकरण्यं च सद्विद्याहमिदंधियोः  ॥ वार्त्तिक १.१९:४ ॥
*	इति नीत्या जगत्सर्वमहमेवेति या मतिः  ॥ वार्त्तिक १.१९:५ ॥
*	सा शुद्धा निर्मला विद्या तदीयादुदयात्स्फुटम्  ॥ वार्त्तिक १.१९:६ ॥
*	उन्मज्जनात्स चिच्छक्तिमात्मनो नित्यमामृशेत् ॥ वार्त्तिक १.१९:७ ॥
*	यदा योगी तदा तस्य चक्रेशत्वमनुत्तरम्  ॥ वार्त्तिक १.१९:८ ॥
*	माहेश्वर्यं समावेशोत्कर्षात्सिध्यति योगिनः  ॥ वार्त्तिक १.१९:९ ॥
*	विश्वात्मकतदुत्तीर्णस्वात्मारामत्वमेव सः  ॥ वार्त्तिक १.१९:१० ॥
*	इच्छति स्वच्छचिद्रूपो यदा योगी तदास्य तु  ॥ वार्त्तिक १.१९:११ ॥]

महाह्रदानुसंधानान्मन्त्रवीर्यानुभवः  ॥ वार्त्तिक १.२० ॥
*	[<शिवसूत्रवार्तिक:>
*	परा भट्टारिका संविदिच्छाशक्तिपुरःसरम्  ॥ वार्त्तिक १.२०:१ ॥
*	स्थूलप्रमेयपर्यन्तं वमन्ती विश्वमान्तरम्  ॥ वार्त्तिक १.२०:२ ॥
*	प्रमात्रन्तर्बहीरूपहृषीकविषयात्मनाम्  ॥ वार्त्तिक १.२०:३ ॥
*	खेचर्यादिप्रवाहाणां बाह्याभ्यन्तररूपिणाम्  ॥ वार्त्तिक १.२०:४ ॥
*	प्रवर्तकत्वात्स्वच्छत्वगम्भीरत्वादिधर्मतः  ॥ वार्त्तिक १.२०:५ ॥
*	महाह्रदो जगद्व्यापी देशकालाद्यगोचरः  ॥ वार्त्तिक १.२०:६ ॥
*	अन्तस्तस्यानुसंधानात्तादात्म्यस्यावमर्शनात् ॥ वार्त्तिक १.२०:७ ॥
*	अकारादिक्षकारान्तशब्दराशिप्रथात्मनः  ॥ वार्त्तिक १.२०:८ ॥
*	क्षित्यादिशिवपर्यन्ततत्त्वान्तःक्षोभकारिणः  ॥ वार्त्तिक १.२०:९ ॥
*	मन्त्रवीर्यस्य सर्वेषां मन्त्राणां प्राणरूपिणः  ॥ वार्त्तिक १.२०:१० ॥
*	पराहंतापरामर्शमयस्यानुभवः स्फुटम्  ॥ वार्त्तिक १.२०:११ ॥
*	अखिलं वाचकं वाच्यमहमित्यवमर्शनम्  ॥ वार्त्तिक १.२०:१२ ॥
*	योगिनः सावधानस्य भवतीत्येव शिष्यते  ॥ वार्त्तिक १.२०:१३ ॥
*	स्फुटीकरोमि संक्षेपात्तत्प्रमेयं पुरोदितम्  ॥ वार्त्तिक १.२०:१४ ॥
*	महाह्रद इति प्रोक्ता शक्तिर्भगवती परा  ॥ वार्त्तिक १.२०:१५ ॥
*	अनुसंधानमित्युक्तं तत्तादात्म्यविमर्शनम्  ॥ वार्त्तिक १.२०:१६ ॥
*	मन्त्रवीर्यमिति प्रोक्तं पूर्णाहंताविमर्शनम्  ॥ वार्त्तिक १.२०:१७ ॥
*	तदीयोऽनुभवस्तस्य स्फुरणं स्वात्मनः स्फुटम्  ॥ वार्त्तिक १.२०:१८ ॥
*	इति श्रीशाम्भवोपायप्रकाशनपरायणः  ॥ वार्त्तिक १.२०:१९ ॥
*	उन्मेषः प्रथमः सम्यक्स्वरूपोन्मेषलक्षणः  ॥ वार्त्तिक १.२०:२० ॥]



शिवसूत्र, द्वितीय उन्मेष
चित्तं मन्त्रः  ॥ वार्त्तिक २.१ ॥
*	[<शिवसूत्रवार्तिक:>
*	चेत्यतेऽनेन परमं स्वात्मतत्त्वं विमृश्यते  ॥ वार्त्तिक २.१:१ ॥
*	इति चित्तं स्फुरत्तात्मप्रासादादिविमर्शनम्  ॥ वार्त्तिक २.१:२ ॥
*	तदेव मन्त्र्यते गुप्तमभेदेन विमृश्यते  ॥ वार्त्तिक २.१:३ ॥
*	स्वस्वरूपमनेनेति मन्त्रस्तेनास्य दैशिकैः  ॥ वार्त्तिक २.१:४ ॥
*	पूर्णाहंतानुसंध्यात्मस्फूर्जन्मननधर्मता  ॥ वार्त्तिक २.१:५ ॥
*	संसारक्षयकृत्त्राणधर्मता च निरुच्यते  ॥ वार्त्तिक २.१:६ ॥
*	तन्मन्त्रदेवतामर्शप्राप्ततत्सामरस्यकम्  ॥ वार्त्तिक २.१:७ ॥
*	आराधकस्य चित्तं च मन्त्रस्तद्धर्मयोगतः  ॥ वार्त्तिक २.१:८ ॥
*	अस्य चोक्तस्य मन्त्रस्य मननत्राणधर्मिणः  ॥ वार्त्तिक २.१:९ ॥]

प्रयत्नः साधकः  ॥ वार्त्तिक २.२ ॥
*	[<शिवसूत्रवार्तिक:>
*	उक्तमन्त्रानुसंधानावष्टम्भोद्यन्तृतात्मकः  ॥ वार्त्तिक २.२:१ ॥
*	प्रयत्नोऽन्तःस्वसंरम्भः स एव खलु साधकः  ॥ वार्त्तिक २.२:२ ॥
*	यतो मन्त्रयितुर्मन्त्रदेवतैक्यप्रदः स्मृतः  ॥ वार्त्तिक २.२:३ ॥
*	ईदृक्साधकसाध्यस्य मन्त्रस्य प्रथमोदितम्  ॥ वार्त्तिक २.२:४ ॥
*	वीर्यं विस्तरतः सम्यग्वर्ण्यतेऽथ सलक्षणम्  ॥ वार्त्तिक २.२:५ ॥]

विद्याशरीरसत्ता मन्त्ररहस्यम्  ॥ वार्त्तिक २.३ ॥
*	[<शिवसूत्रवार्तिक:>
*	विद्येति परमाद्वैतसम्प्रवेदनरूपिणी  ॥ वार्त्तिक २.३:१ ॥
*	शरीरं यस्य भगवान् शब्दराशिः स उच्यते  ॥ वार्त्तिक २.३:२ ॥
*	तस्य सत्ता समस्ताध्वपूर्णाहंतास्वरूपिणी  ॥ वार्त्तिक २.३:३ ॥
*	स्फुरत्ता सैव मन्त्राणां मननत्राणधर्मिणाम्  ॥ वार्त्तिक २.३:४ ॥
*	गुप्तार्थताया जननं रहस्यमिति कथ्यते  ॥ वार्त्तिक २.३:५ ॥
*	एतच्छ्रीक्षेमराजेन तन्त्रसारात्समुद्धृतैः  ॥ वार्त्तिक २.३:६ ॥
*	संवादैः संमतैः सम्यग्वर्णितं निजवृत्तिगैः  ॥ वार्त्तिक २.३:७ ॥
*	सम्यगेवंविधं मन्त्रवीर्यं येषां यथातथम्  ॥ वार्त्तिक २.३:८ ॥
*	महाह्रदानुसंधानप्रकारावेदितं त्वपि  ॥ वार्त्तिक २.३:९ ॥
*	इच्छयैव महेशस्य हृदयंगमतां दृढम्  ॥ वार्त्तिक २.३:१० ॥
*	न गच्छत्यथ तुच्छायां चित्तं सिद्धौ प्ररोहति  ॥ वार्त्तिक २.३:११ ॥
*	बिन्दुनादादिजातायां तेषां तु मितयोगिनाम्  ॥ वार्त्तिक २.३:१२ ॥]

गर्भे चित्तविकासोऽविशिष्टविद्यास्वप्नः  ॥ वार्त्तिक २.४ ॥
*	[<शिवसूत्रवार्तिक:>
*	गर्भोऽख्यातिर्महामाया तन्मये सिद्धिसंचये  ॥ वार्त्तिक २.४:१ ॥
*	विकासो नाम चित्तस्य तावन्मात्रे कृतार्थता  ॥ वार्त्तिक २.४:२ ॥
*	सैवाविशिष्टा विद्येति किंचिज्ज्ञत्वस्वरूपिणी  ॥ वार्त्तिक २.४:३ ॥
*	अशुद्धविद्या सा स्वप्नो विकल्पप्रत्ययामकः  ॥ वार्त्तिक २.४:४ ॥
*	आगता अपि ताः सिद्धीः खलीकृत्य यदा पुनः  ॥ वार्त्तिक २.४:५ ॥
*	अवष्टभ्नात्यसौ योगी परां सिद्धिं तदाश्नुते  ॥ वार्त्तिक २.४:६ ॥]

विद्यासमुत्थाने स्वाभाविके खेचरी शिवावस्था  ॥ वार्त्तिक २.५ ॥
*	[<शिवसूत्रवार्तिक:>
*	विद्यायाः प्राक्समाख्यातरूपायाः शंकरेच्छया  ॥ वार्त्तिक २.५:१ ॥
*	स्वाभाविके समुत्थाने समुल्लासे स्वभावजे  ॥ वार्त्तिक २.५:२ ॥
*	उन्मज्जने सति क्षुद्रसिद्धिमज्जनतत्परे  ॥ वार्त्तिक २.५:३ ॥
*	अवस्था या शिवस्यान्तरवस्थातुरभेदिनी  ॥ वार्त्तिक २.५:४ ॥
*	स्फुरत्ता सैव सम्पूर्णस्वानन्दोच्छलनात्मिकाम्  ॥ वार्त्तिक २.५:५ ॥
*	मुदं रातीत्यतो मुद्रा खेचरी च नभश्चरी  ॥ वार्त्तिक २.५:६ ॥
*	व्यज्यते योगिनो विश्वग्विश्वोत्तीर्णस्वरूपिणः  ॥ वार्त्तिक २.५:७ ॥
*	एवंप्रभावयोर्वीर्यासादने मन्त्रमुद्रयोः  ॥ वार्त्तिक २.५:८ ॥]

गुरुरुपायः  ॥ वार्त्तिक २.६ ॥
*	[<शिवसूत्रवार्तिक:>
*	सम्यग्ज्ञानक्रियाप्राणमन्त्रमुद्रायथास्थितिम्  ॥ वार्त्तिक २.६:१ ॥
*	गृणात्युपदिशत्यर्थं तद्वीर्यं चेत्यतो गुरुः  ॥ वार्त्तिक २.६:२ ॥
*	स एव मन्त्रमुद्राणां वीर्यव्याप्तिप्रकाशनात् ॥ वार्त्तिक २.६:३ ॥
*	उपायः कथ्यते साक्षादुपेयं परमं प्रति  ॥ वार्त्तिक २.६:४ ॥
*	यद्वा गुरुः परा शक्तिरीश्वरानुग्रहात्मिका  ॥ वार्त्तिक २.६:५ ॥
*	अवकाशप्रदानेन सैव यायादुपायताम्  ॥ वार्त्तिक २.६:६ ॥
*	स गुरुर्मत्समः प्रोक्तो मन्त्रवीर्यप्रकाशकः  ॥ वार्त्तिक २.६:७ ॥
*	आदिमान्त्यविहीनास्तु मन्त्राः स्युः शरदभ्रवत् ॥ वार्त्तिक २.६:८ ॥
*	गुरोर्लक्षणमेतावदादिमान्त्यं च वेदयेत् ॥ वार्त्तिक २.६:९ ॥
*	इति श्रीमालिनीशास्त्रसिद्धातन्त्रोक्तवैभवात् ॥ वार्त्तिक २.६:१० ॥
*	अकृत्रिमाहमामर्शस्वरूपाद्यन्तवेदकात् ॥ वार्त्तिक २.६:११ ॥
*	परमेष्ठिसमात्तस्मात्परमोपायतो गुरोः  ॥ वार्त्तिक २.६:१२ ॥]

मातृकाचक्रसंबोधः  ॥ वार्त्तिक २.७ ॥
*	[<शिवसूत्रवार्तिक:>
*	मन्त्रमुद्रानुसंधानसंततोद्युक्तचेतसः  ॥ वार्त्तिक २.७:१ ॥
*	भवत्युक्तगुरोः प्रीतात्साधकस्येति शिष्यते  ॥ वार्त्तिक २.७:२ ॥
*	अथाद्यास्तिथयः सर्वे स्वरा बिन्द्ववसानगाः  ॥ वार्त्तिक २.७:३ ॥
*	तदन्तः कालयोगेन सोमसूर्यौ प्रकीर्तितौ  ॥ वार्त्तिक २.७:४ ॥
*	पृथिव्यादीनि तत्त्वानि पुरुषान्तानि पञ्चसु  ॥ वार्त्तिक २.७:५ ॥
*	क्रमात्कादिषु वर्गेषु मकारान्तेषु सुव्रते  ॥ वार्त्तिक २.७:६ ॥
*	वाय्वग्निसलिलेन्द्राणां धारणानां चतुष्टयम्  ॥ वार्त्तिक २.७:७ ॥
*	तदूर्ध्वे शादि विख्यातं पुरस्ताद्ब्रह्मपञ्चकम्  ॥ वार्त्तिक २.७:८ ॥
*	अमूला तत्क्रमाज्ज्ञेया क्षान्ता सृष्टिरुदाहृता  ॥ वार्त्तिक २.७:९ ॥
*	सर्वेषां चैव मन्त्राणां विद्यानां च यशस्विनि  ॥ वार्त्तिक २.७:१० ॥
*	इयं योनिः समाख्याता सर्वतन्त्रेषु सर्वदा  ॥ वार्त्तिक २.७:११ ॥
*	इति श्रीत्रीशिकाशास्त्रप्रोक्तन्यायेन मातृका  ॥ वार्त्तिक २.७:१२ ॥
*	अकारादिविसर्गान्तस्वरषोडशगर्भिणी  ॥ वार्त्तिक २.७:१३ ॥
*	अत एवादिबिन्द्वन्तदशपञ्चतिथिक्रमा  ॥ वार्त्तिक २.७:१४ ॥
*	तदात्मकतदुत्तीर्णबिन्दुद्वन्द्वविभूषिता  ॥ वार्त्तिक २.७:१५ ॥
*	अत एव जगत्सर्वं सृजत्यन्तरनुत्तरे  ॥ वार्त्तिक २.७:१६ ॥
*	तत्पञ्चदशकस्यान्तरुद्धृतैः पञ्चभिः स्वरैः  ॥ वार्त्तिक २.७:१७ ॥
*	अ इ उ ऋ ळ विन्यासैः कादिमान्तं च वाचकम्  ॥ वार्त्तिक २.७:१८ ॥
*	क्षित्यादिपुरुषान्तं च वाच्यं तत्त्वकदम्बकम्  ॥ वार्त्तिक २.७:१९ ॥
*	पञ्चपञ्चकभेदेन पञ्चपञ्चविजृम्भितम्  ॥ वार्त्तिक २.७:२० ॥
*	बहिश्चानुत्तरादेव सृजती विश्वमीदृशम्  ॥ वार्त्तिक २.७:२१ ॥
*	वाय्वग्निसलिलेन्द्राणां क्रमाद्य र ल वात्मनाम्  ॥ वार्त्तिक २.७:२२ ॥
*	अनुत्तरेच्छोन्मेषाख्यत्रितयान्योन्यसंधितः  ॥ वार्त्तिक २.७:२३ ॥
*	किंचानुत्तरषण्ढाख्यद्वयसंधिवशादपि  ॥ वार्त्तिक २.७:२४ ॥
*	उत्थितानां कलाविद्यामायारागाभिधायिनाम्  ॥ वार्त्तिक २.७:२५ ॥
*	स्वरूपगोपनात्सर्वकर्तृत्वाद्यपसारतः  ॥ वार्त्तिक २.७:२६ ॥
*	खण्डितस्य पशोः किंचित्कर्तृत्वादिप्रदायिनाम्  ॥ वार्त्तिक २.७:२७ ॥
*	मायोर्ध्वशुद्धविद्यादितत्त्वारोहनिरोधनात् ॥ वार्त्तिक २.७:२८ ॥
*	मूलादधोऽवरोहस्य निरोधाच्च त्रिशण्कुवत् ॥ वार्त्तिक २.७:२९ ॥
*	मध्ये संस्थापितस्यास्य धारणाद्धारणात्मनाम्  ॥ वार्त्तिक २.७:३० ॥
*	यतिस्तु भावाभावानां व्यवस्थोदयदायिनी  ॥ वार्त्तिक २.७:३१ ॥
*	कालोऽपि तां महामायां स्वतन्त्रामनुवर्तते  ॥ वार्त्तिक २.७:३२ ॥
*	इत्युक्त्या कालनियतियुक्तत्वात्षड्विधात्मनाम्  ॥ वार्त्तिक २.७:३३ ॥
*	स्फारयन्ती वपुः पश्चात्तदूर्ध्वं शादिपञ्चकम्  ॥ वार्त्तिक २.७:३४ ॥
*	सद्योजातादिकेशानपर्यन्तब्रह्मविग्रहम्  ॥ वार्त्तिक २.७:३५ ॥
*	सूक्ष्मरूपमहीवारिवह्निवायुनभोमयम्  ॥ वार्त्तिक २.७:३६ ॥
*	क्रमेण शुद्धविद्येशसादशक्तिशिवात्मकम्  ॥ वार्त्तिक २.७:३७ ॥
*	विस्फारयन्ती स्वान्तःस्थं विसर्गकलया बहिः  ॥ वार्त्तिक २.७:३८ ॥
*	कादिसान्ताक्षरान्तस्थः क्षकारोऽप्यन्तिमो यतः  ॥ वार्त्तिक २.७:३९ ॥
*	अतोऽकारहकाराभ्यामहमित्यपृथक्तया  ॥ वार्त्तिक २.७:४० ॥
*	प्रपंचं शिवशक्तिभ्यां क्रोडीकृत्य प्रकाशते  ॥ वार्त्तिक २.७:४१ ॥
*	अस्यास्त्वेवंप्रभावायाश्चक्रं यत्तदिहोदितम्  ॥ वार्त्तिक २.७:४२ ॥
*	अनुत्तरेच्छोन्मेषादिस्पन्दशक्तिकदम्बकम्  ॥ वार्त्तिक २.७:४३ ॥
*	तत्संबोधश्चिदानन्दघनस्वात्मानुसंहितिः  ॥ वार्त्तिक २.७:४४ ॥
*	अथेदृङ्मातृकाचक्रसंबोधोद्बोधितात्मनः  ॥ वार्त्तिक २.७:४५ ॥]

शरीरं हविः  ॥ वार्त्तिक २.८ ॥
*	[<शिवसूत्रवार्तिक:>
*	शून्यं धीः प्राण इत्येतत्सृज्यते क्षीयतेऽपि च  ॥ वार्त्तिक २.८:१ ॥
*	स्थैर्यमस्ति परं देहापेक्षया न तु तत्त्वतः  ॥ वार्त्तिक २.८:२ ॥
*	इत्युक्तनीत्या शून्यादेः प्रमाता त्वस्य भित्तिभूः  ॥ वार्त्तिक २.८:३ ॥
*	शरीरं स्थूलसूक्ष्मादि चिदग्नौ परयोगिनः  ॥ वार्त्तिक २.८:४ ॥
*	हूयमानं हविः प्रोक्तं तन्मातृत्वनिमज्जनात् ॥ वार्त्तिक २.८:५ ॥
*	परिपूर्णप्रकाशात्मप्रमात्रुन्मज्जनप्रदात् ॥ वार्त्तिक २.८:६ ॥
*	एवं शरीरहव्येन ज्वलद्बोधोर्ध्वरोचिषः  ॥ वार्त्तिक २.८:७ ॥]

ज्ञानमन्नम्  ॥ वार्त्तिक २.९ ॥
*	[<शिवसूत्रवार्तिक:>
*	ज्ञानं बन्ध इति प्रोक्तं यत्प्राक्तत्परयोगिनः  ॥ वार्त्तिक २.९:१ ॥
*	अनात्मन्यात्मताज्ञप्तिरन्नं ग्रस्यत इत्यतः  ॥ वार्त्तिक २.९:२ ॥
*	किं च यद्यत्प्रकाशात्मस्वरूपामर्शनात्मकम्  ॥ वार्त्तिक २.९:३ ॥
*	ज्ञानं तत्परमाह्लादकारित्वादन्नमुच्यते  ॥ वार्त्तिक २.९:४ ॥
*	यदा त्ववहितः शश्वद्योगी नैवं भवत्यसौ  ॥ वार्त्तिक २.९:५ ॥
*	तदा ज्ञानवतोऽप्यस्य समाधानावलेपतः  ॥ वार्त्तिक २.९:६ ॥]

विद्यासंहारे तदुत्थस्वप्नदर्शनम्  ॥ वार्त्तिक २.१० ॥
*	[<शिवसूत्रवार्तिक:>
*	विद्येति ज्ञानविस्फाररूपा या तु पुरोदिता  ॥ वार्त्तिक २.१०:१ ॥
*	शुद्धविद्याथ संहारेऽनुत्थानेऽस्या निमज्जने  ॥ वार्त्तिक २.१०:२ ॥
*	तदुत्थस्य क्रमेणाञ्चद्विद्यासंहारजन्मनः  ॥ वार्त्तिक २.१०:३ ॥
*	स्वप्नस्य भेदनिष्ठस्य विकल्पौघस्य दर्शनम्  ॥ वार्त्तिक २.१०:४ ॥
*	उन्मज्जनं भवत्यस्य प्राग्व्याख्यातोत्तमात्मनः  ॥ वार्त्तिक २.१०:५ ॥
*	अवधानेऽवलिप्तस्य साधकस्येति शिष्यते  ॥ वार्त्तिक २.१०:६ ॥
*	इति द्वितीय उन्मेषः शाक्तोपायप्रकाशकः  ॥ वार्त्तिक २.१०:७ ॥]



शिवसूत्र, तृतीय उन्मेष
आत्मा चित्तम्  ॥ वार्त्तिक ३.१ ॥
*	[<शिवसूत्रवार्तिक:>
*	विशेषभोग्यशब्दादिवासनावेशरूपितम्  ॥ वार्त्तिक ३.१:१ ॥
*	तत्तदध्यवसायादिव्यापारकरणोन्मुखम्  ॥ वार्त्तिक ३.१:२ ॥
*	सत्त्वादिवृत्त्यवष्टम्भि बुद्ध्यहंकृन्मनोमयम्  ॥ वार्त्तिक ३.१:३ ॥
*	चित्तं तत्प्रोक्तचैतन्यस्वरूपानवमर्शनात् ॥ वार्त्तिक ३.१:४ ॥
*	तत्तत्कर्मानुसारेण नानायोनीरनुव्रजत् ॥ वार्त्तिक ३.१:५ ॥
*	अततीत्यत एवात्मा ततः सोऽणुः प्रकीर्तितः  ॥ वार्त्तिक ३.१:६ ॥
*	आत्मनश्चातनं नास्ति संविदेकस्वरूपिणः  ॥ वार्त्तिक ३.१:७ ॥
*	अतश्चैतन्यमात्मेति धीक्रियात्मकमात्मनः  ॥ वार्त्तिक ३.१:८ ॥
*	विश्वस्वभावभूतं तत्तात्त्विकं रूपमीरितम्  ॥ वार्त्तिक ३.१:९ ॥
*	इदानीमेतदीयेन स्वातन्त्र्येणावभासितात् ॥ वार्त्तिक ३.१:१० ॥
*	संकोचादणुतायोगाच्चित्तमात्मेति लक्षितम्  ॥ वार्त्तिक ३.१:११ ॥
*	इति पूर्वापरादेशवैषम्यं नास्ति किंचन  ॥ वार्त्तिक ३.१:१२ ॥
*	अस्य चित्तस्वरूपस्य देहादेरात्मनस्त्वणोः  ॥ वार्त्तिक ३.१:१३ ॥]

ज्ञानं बन्धः  ॥ वार्त्तिक ३.२ ॥
*	[<शिवसूत्रवार्तिक:>
*	अन्तः सुखादिसंवेद्यव्यवसायादिवृत्तिमत् ॥ वार्त्तिक ३.२:१ ॥
*	बहिस्तद्योग्यनीलादिदेहादिविषयोन्मुखम्  ॥ वार्त्तिक ३.२:२ ॥
*	भेदाभासात्मकं चास्य ज्ञानं बन्धोऽणुरूपिणः  ॥ वार्त्तिक ३.२:३ ॥
*	तत्पाशितत्वादेवासावणुः संसरति ध्रुवम्  ॥ वार्त्तिक ३.२:४ ॥
*	ज्ञानं प्रकाशकं लोके आत्मा चैव प्रकाशकः  ॥ वार्त्तिक ३.२:५ ॥
*	अनयोरपृथग्भावाज्ज्ञानी ज्ञाने प्रकाशते  ॥ वार्त्तिक ३.२:६ ॥
*	इत्युक्तनीत्या ज्ञानं च स्वस्वरूपप्रकाशकम्  ॥ वार्त्तिक ३.२:७ ॥
*	आत्मवत्तत्कथं तस्य बन्धकत्वप्रसङ्गिता  ॥ वार्त्तिक ३.२:८ ॥
*	इत्याशङ्क्याह यद्येवं प्रसन्नात्परमेश्वरात् ॥ वार्त्तिक ३.२:९ ॥
*	प्रत्यभिज्ञा भवत्येषा तदा सत्यं त्वदीरितम्  ॥ वार्त्तिक ३.२:१० ॥
*	तन्मायाशक्तितो नैष विमर्शोऽस्य यदा तदा  ॥ वार्त्तिक ३.२:११ ॥]

कलादीनां तत्त्वानामविवेको माया  ॥ वार्त्तिक ३.३ ॥
*	[<शिवसूत्रवार्तिक:>
*	अन्तरन्तःस्फुरत्किंचित्कर्तृत्वादिप्रदायिनाम्  ॥ वार्त्तिक ३.३:१ ॥
*	कलादिक्षितिपर्यन्ततत्त्वानां कञ्चुकात्मनाम्  ॥ वार्त्तिक ३.३:२ ॥
*	पुर्यष्टकमयत्वेन स्थूलदेहादिरूपतः  ॥ वार्त्तिक ३.३:३ ॥
*	स्थितानामविवेकस्तेष्वात्मत्वेनानुसंहितिः  ॥ वार्त्तिक ३.३:४ ॥
*	सैव सम्मोहिनी माया तत्त्वाख्यातिमयं जगत् ॥ वार्त्तिक ३.३:५ ॥
*	अतश्चैतज्जन्यमायाप्रशमायास्य योगिनः  ॥ वार्त्तिक ३.३:६ ॥]

शरीरे संहारः कलानाम्  ॥ वार्त्तिक ३.४ ॥
*	[<शिवसूत्रवार्तिक:>
*	महाभूतात्मके स्थूले सूक्ष्मे पुर्यष्टकात्मनि  ॥ वार्त्तिक ३.४:१ ॥
*	मूलादिसमनान्ते च शरीरे योगिनः परे  ॥ वार्त्तिक ३.४:२ ॥
*	कलानां तत्र भागानां कार्याणां कारणे निजे  ॥ वार्त्तिक ३.४:३ ॥
*	संहारः संविदेकाग्निसद्भावो लयचिन्तया  ॥ वार्त्तिक ३.४:४ ॥
*	दाहाद्यामर्शयुक्त्या वा ध्यातव्य इति शिष्यते  ॥ वार्त्तिक ३.४:५ ॥
*	एवं ध्यानाभिधानो यः संहारोपाय ईरितः  ॥ वार्त्तिक ३.४:६ ॥
*	एवमेतत्प्रधानांश्च प्राणायामपुरःसरान्  ॥ वार्त्तिक ३.४:७ ॥
*	अन्यान् समाधिपर्यन्तानुपायान् दर्शयत्यसौ  ॥ वार्त्तिक ३.४:८ ॥]

नाडीसंहारभूतजयभूतकैवल्यभूतपृथक्त्वानि  ॥ वार्त्तिक ३.५ ॥
*	[<शिवसूत्रवार्तिक:>
*	भावनीयानि युक्तेन साधकेनेति शिष्यते  ॥ वार्त्तिक ३.५:१ ॥
*	प्राणादिवाहिनाडीनां संहारः प्राणसंयमात् ॥ वार्त्तिक ३.५:२ ॥
*	रेचकादिक्रमोत्पादादुदानदहनात्मनि  ॥ वार्त्तिक ३.५:३ ॥
*	मध्यनाड्यां विलीनत्वापादनं तन्मयत्वतः  ॥ वार्त्तिक ३.५:४ ॥
*	भूतानां भूजलादीनां जयो यः स उदीर्यते  ॥ वार्त्तिक ३.५:५ ॥
*	वायवी धारणाङ्गुष्ठे आग्नेयी नाभिमध्यतः  ॥ वार्त्तिक ३.५:६ ॥
*	माहेयी कण्ठदेशे तु वारुणी घण्टिकाश्रिता  ॥ वार्त्तिक ३.५:७ ॥
*	आकाशधारणा मूर्ध्नि सर्वसिद्धिकरी स्मृता  ॥ वार्त्तिक ३.५:८ ॥
*	इति स्वच्छन्दशास्त्रोक्तधारणाभिर्वशीकृतिः  ॥ वार्त्तिक ३.५:९ ॥
*	भूतेभ्यः किल कैवल्यं चित्तप्रत्याहृतिस्ततः  ॥ वार्त्तिक ३.५:१० ॥
*	पृथक्त्वं तदनालिप्तस्वच्छस्वात्मैकरूपता  ॥ वार्त्तिक ३.५:११ ॥
*	भूतसंधान इत्यादिसूत्रोक्तं यत्फलं पुरा  ॥ वार्त्तिक ३.५:१२ ॥
*	अप्रयत्नेन साध्यं तच्छाम्भवोपायशालिनः  ॥ वार्त्तिक ३.५:१३ ॥
*	आणवोपायसाध्यं तु यत्नेनेति विशिष्यते  ॥ वार्त्तिक ३.५:१४ ॥
*	इत्येवं देहशुद्ध्याद्यैः समाध्यन्तैश्च या भवेत् ॥ वार्त्तिक ३.५:१५ ॥
*	सिद्धिः सा मोहवरणान्नात्मज्ञानादितीर्यते  ॥ वार्त्तिक ३.५:१६ ॥]

मोहावरणात्सिद्धिः  ॥ वार्त्तिक ३.६ ॥
*	[<शिवसूत्रवार्तिक:>
*	मोहो विमोहिनी माया तत्कृतावरणात्किल  ॥ वार्त्तिक ३.६:१ ॥
*	पूर्वोक्तधारणाद्युक्त्या सिद्धिः परिमिता भवेत् ॥ वार्त्तिक ३.६:२ ॥
*	तत्तत्तत्त्वोपभोगात्मा न त्वस्य परचित्प्रथा  ॥ वार्त्तिक ३.६:३ ॥
*	विनष्टमोहावेशस्य समाधौ चाग्रतः पुनः  ॥ वार्त्तिक ३.६:४ ॥
*	मध्यमं प्राणमाश्रित्य प्राणापानपथान्तरम्  ॥ वार्त्तिक ३.६:५ ॥
*	आलम्ब्य ज्ञानशक्तिं च तत्स्थं चैवासनं लभेत् ॥ वार्त्तिक ३.६:६ ॥
*	प्राणादिस्थूलभावं तु त्यक्त्वा सूक्ष्ममथान्तरम्  ॥ वार्त्तिक ३.६:७ ॥
*	सूक्ष्मातीतं तु परमं स्पन्दनं लभ्यते यतः  ॥ वार्त्तिक ३.६:८ ॥
*	प्राणायामः स उद्दिष्टो यस्मान्न च्यवते पुनः  ॥ वार्त्तिक ३.६:९ ॥
*	शब्दादिगुणवृत्तिर्या चेतसा ह्यनुभूयते  ॥ वार्त्तिक ३.६:१० ॥
*	त्यक्त्वा तां परमं धाम प्रविशेत्तत्स्वचेतसा  ॥ वार्त्तिक ३.६:११ ॥
*	प्रत्याहार इति प्रोक्तो भवपाशनिकृन्तनः  ॥ वार्त्तिक ३.६:१२ ॥
*	धीगुणान् समतिक्रम्य निर्ध्येयं चाव्ययं विभुम्  ॥ वार्त्तिक ३.६:१३ ॥
*	ध्यात्वा ध्येयं स्वसंवेद्यं ध्यानं तच्च विदुर्बुधाः  ॥ वार्त्तिक ३.६:१४ ॥
*	धारणा परमात्मत्वं धार्यते येन सर्वदा  ॥ वार्त्तिक ३.६:१५ ॥
*	धारणा सा विनिर्दिष्टा भवबन्धविनाशिनी  ॥ वार्त्तिक ३.६:१६ ॥
*	स्वपरस्थेषु भूतेषु जगत्यस्मिन् समानधीः  ॥ वार्त्तिक ३.६:१७ ॥
*	शिवोऽहमद्वितीयोऽहं समाधिः स परः स्मृतः  ॥ वार्त्तिक ३.६:१८ ॥
*	इत्येवं मृत्युजित्तन्त्रभट्टारकनिरूपितैः  ॥ वार्त्तिक ३.६:१९ ॥
*	प्राणसंयमनारम्भैः समाध्यन्तैः क्रमैरपि  ॥ वार्त्तिक ३.६:२० ॥
*	परतत्त्वसमावेशो भवत्येवेति कथ्यते  ॥ वार्त्तिक ३.६:२१ ॥]

मोहजयादनन्ताभोगात्सहजविद्याजयः  ॥ वार्त्तिक ३.७ ॥
*	[<शिवसूत्रवार्तिक:>
*	मोहो माया निजाख्यातिस्तज्जयात्तत्पराभवात् ॥ वार्त्तिक ३.७:१ ॥
*	उद्यमार्कोत्थितोऽनन्तः संस्कारप्रशमावधिः  ॥ वार्त्तिक ३.७:२ ॥
*	आभोगो यस्य विस्तार ईदृशाद्दर्शितात्मनः  ॥ वार्त्तिक ३.७:३ ॥
*	भवेत्सहजविद्याया जयो लाभो योगिनः  ॥ वार्त्तिक ३.७:४ ॥
*	एवं मोहजयोपात्तशुद्धविद्यामहोदयः  ॥ वार्त्तिक ३.७:५ ॥]

जाग्रद्द्वितीयकरः  ॥ वार्त्तिक ३.८ ॥
*	[<शिवसूत्रवार्तिक:>
*	भक्त्वैवं सहजां विद्यां तदेकत्वावलम्बने  ॥ वार्त्तिक ३.८:१ ॥
*	जागरूकः सदा योगी जाग्रदित्ययमुच्यते  ॥ वार्त्तिक ३.८:२ ॥
*	संपूर्णाहंविमर्शात्मस्वाहंतापेक्षया जगत् ॥ वार्त्तिक ३.८:३ ॥
*	द्वितीयमिदमाकारं करो यस्य स्वदीधितिः  ॥ वार्त्तिक ३.८:४ ॥
*	तथाभूतो भवत्येष स्वकरीभूतविष्टपः  ॥ वार्त्तिक ३.८:५ ॥
*	ईदृशोऽयं सदा स्वात्मविमर्शावेशिताशयः  ॥ वार्त्तिक ३.८:६ ॥]

नर्तक आत्मा  ॥ वार्त्तिक ३.९ ॥
*	[<शिवसूत्रवार्तिक:>
*	नृत्यत्यन्तःपरिच्छन्नस्वस्वरूपावलम्बनाः  ॥ वार्त्तिक ३.९:१ ॥
*	स्वेच्छया स्वात्मचिद्भित्तौ स्वपरिस्पन्दलीलया  ॥ वार्त्तिक ३.९:२ ॥
*	जागरास्वप्नसौषुप्तरूपास्तास्ताः स्वभूमिकाः  ॥ वार्त्तिक ३.९:३ ॥
*	आभासयति यत्तस्मादात्मा नर्तक उच्यते  ॥ वार्त्तिक ३.९:४ ॥
*	एवंविधजगन्नाट्यनर्तकस्यास्य योगिनः  ॥ वार्त्तिक ३.९:५ ॥
*	भूमिकाग्रहणस्थानं रङ्गमाह जगद्गुरुः  ॥ वार्त्तिक ३.९:६ ॥]

रङ्गोऽन्तरात्मा  ॥ वार्त्तिक ३.१० ॥
*	[<शिवसूत्रवार्तिक:>
*	रज्यतेऽस्मिन् जगन्नाट्यक्रीडाकौतुकिनात्मना  ॥ वार्त्तिक ३.१०:१ ॥
*	इति रङ्गोऽन्तरात्मेति जीवः पुर्यष्टकात्मकः  ॥ वार्त्तिक ३.१०:२ ॥
*	योगी कृतपदस्तत्र स्वेन्द्रियस्पन्दलीलया  ॥ वार्त्तिक ३.१०:३ ॥
*	सदाशिवादिक्षित्यन्तजगन्नाट्यं प्रकाशयेत् ॥ वार्त्तिक ३.१०:४ ॥
*	देहान्तरङ्गे रङ्गेऽस्मिन्नृत्यतः स्वान्तरात्मनि  ॥ वार्त्तिक ३.१०:५ ॥]

प्रेक्षकाणीन्द्रियाणि  ॥ वार्त्तिक ३.११ ॥
*	[<शिवसूत्रवार्तिक:>
*	प्रेक्षकाणीति संसारनाट्यप्राकट्यकृद्वपुः  ॥ वार्त्तिक ३.११:१ ॥
*	चक्षुरादीन्द्रियाण्यन्तश्चमत्कुर्वन्ति योगिनः  ॥ वार्त्तिक ३.११:२ ॥
*	इत्येवं प्रेक्षकीभूतस्वाक्षचक्रस्य योगिनः  ॥ वार्त्तिक ३.११:३ ॥]

धीवशात्सत्त्वसिद्धिः  ॥ वार्त्तिक ३.१२ ॥
*	[<शिवसूत्रवार्तिक:>
*	धीस्तात्त्विकस्वचिद्रूपविमर्शकुशला मतिः  ॥ वार्त्तिक ३.१२:१ ॥
*	तद्वशादेव सत्त्वस्य स्पन्दस्यान्तर्विवर्तिनः  ॥ वार्त्तिक ३.१२:२ ॥
*	स्फुरत्तारूपिणः सिद्धिरभिव्यक्तिः स्फुटं भवेत् ॥ वार्त्तिक ३.१२:३ ॥
*	एवं निजस्फुरत्तात्मसत्त्वासादनवैभवात् ॥ वार्त्तिक ३.१२:४ ॥]

सिद्धः स्वतन्त्रभावः  ॥ वार्त्तिक ३.१३ ॥
*	[<शिवसूत्रवार्तिक:>
*	सिद्धः सम्पन्न एवास्य भवेत्परमयोगिनः  ॥ वार्त्तिक ३.१३:१ ॥
*	स्वतन्त्रभावः सहजज्ञत्वकर्तृत्वलक्षणः  ॥ वार्त्तिक ३.१३:२ ॥
*	स्वातन्त्र्यं वशिनो विश्वस्ववशीकरणक्षमम्  ॥ वार्त्तिक ३.१३:३ ॥
*	स्वतन्त्रभाव एवास्य स्वानन्दभरितात्मनः  ॥ वार्त्तिक ३.१३:४ ॥]

यथा तत्र तथान्यत्र  ॥ वार्त्तिक ३.१४ ॥
*	[<शिवसूत्रवार्तिक:>
*	यत्र स्वाभाविके देहे स्फुटीभूता स्वतन्त्रता  ॥ वार्त्तिक ३.१४:१ ॥
*	यथा तत्र तथान्यत्र देहे भवति योगिनः  ॥ वार्त्तिक ३.१४:२ ॥
*	स्फुटीभवति युक्तस्य पूर्णाहंतास्वरूपिणी  ॥ वार्त्तिक ३.१४:३ ॥
*	न चैवमप्युदासीनेन भाव्यं योगिनापि तु  ॥ वार्त्तिक ३.१४:४ ॥]

बीजावधानम्  ॥ वार्त्तिक ३.१५ ॥
*	[<शिवसूत्रवार्तिक:>
*	स्फुरत्तात्मा परा शक्तिर्बीजं विश्वस्य कारणम्  ॥ वार्त्तिक ३.१५:१ ॥
*	तत्रावधानं चित्तस्य भूयोभूयो निवेशनम्  ॥ वार्त्तिक ३.१५:२ ॥
*	योगिना सावधानेन कर्तव्यमिति शिष्यते  ॥ वार्त्तिक ३.१५:३ ॥
*	एवंविधो महायोगी परशक्त्यवधानवान्  ॥ वार्त्तिक ३.१५:४ ॥]

आसनस्थः सुखं ह्रदे निमज्जति  ॥ वार्त्तिक ३.१६ ॥
*	[<शिवसूत्रवार्तिक:>
*	आस्यते स्थीयते यस्मिन्नैकात्म्येनेति चासनम्  ॥ वार्त्तिक ३.१६:१ ॥
*	शाक्तं बलं यत्तत्रस्थस्तदेवान्तः परामृशन्  ॥ वार्त्तिक ३.१६:२ ॥
*	योगी परिहृतध्यानधारणादिपरिश्रमः  ॥ वार्त्तिक ३.१६:३ ॥
*	खेचर्यादिमहास्रोतोवाहप्रसरकारणे  ॥ वार्त्तिक ३.१६:४ ॥
*	स्वच्छत्वादिगुणैर्युक्ते स्वानन्दभरिते ह्रदे  ॥ वार्त्तिक ३.१६:५ ॥
*	संप्लुतेदंपदद्वीपे सम्पूर्णे संविदर्णवे  ॥ वार्त्तिक ३.१६:६ ॥
*	निरस्तसकलोपायो निमज्जति यथासुखम्  ॥ वार्त्तिक ३.१६:७ ॥
*	देहादिब्रोडनेनैव तन्मयीभवति स्फुटम्  ॥ वार्त्तिक ३.१६:८ ॥
*	इत्येवमाणवोपायासादितान्मोहनिर्जयात् ॥ वार्त्तिक ३.१६:९ ॥
*	उन्मज्जच्छुद्धविद्यात्मशाक्तावेशप्रकर्षतः  ॥ वार्त्तिक ३.१६:१० ॥
*	आत्मीकृतपरानन्दह्रदगाढावगाहनात् ॥ वार्त्तिक ३.१६:११ ॥
*	प्रस्फुरच्छाम्भवावशवैभवः साधकोत्तमः  ॥ वार्त्तिक ३.१६:१२ ॥]

स्वमात्रानिर्माणमापादयति  ॥ वार्त्तिक ३.१७ ॥
*	[<शिवसूत्रवार्तिक:>
*	स्वस्य सम्बन्धिनी मात्रा चैतन्यस्योक्तरूपिणः  ॥ वार्त्तिक ३.१७:१ ॥
*	आश्यानता मितात्मांशो ग्राह्यग्राहकलक्षणः  ॥ वार्त्तिक ३.१७:२ ॥
*	निर्माणापादनं तस्या निर्मितत्वेन दर्शनम्  ॥ वार्त्तिक ३.१७:३ ॥
*	सम्पादयति योगीन्द्रो यथेष्टं स्पष्टमिच्छया  ॥ वार्त्तिक ३.१७:४ ॥
*	एवमीदृशशक्त्युत्थविश्वरूपस्य योगिनः  ॥ वार्त्तिक ३.१७:५ ॥
*	पुनर्जन्मादिसम्बन्धो न कश्चिदिति कथ्यते  ॥ वार्त्तिक ३.१७:६ ॥]

विद्याविनाशे जन्मविनाशः  ॥ वार्त्तिक ३.१८ ॥
*	[<शिवसूत्रवार्तिक:>
*	विद्येति सहजा तस्या अविनाशः सदोदयः  ॥ वार्त्तिक ३.१८:१ ॥
*	तेनैवाज्ञानसहकृत्तत्तत्कर्मानुषङ्गिणः  ॥ वार्त्तिक ३.१८:२ ॥
*	देहप्राणमनीषादिसमुदायस्य जन्मनः  ॥ वार्त्तिक ३.१८:३ ॥
*	विनाशो मूलविध्वंसो भवत्यस्येति शिष्यते  ॥ वार्त्तिक ३.१८:४ ॥
*	यदा तु शुद्धविद्यायाः स्वरूपं तस्य मज्जति  ॥ वार्त्तिक ३.१८:५ ॥
*	तदा तन्मोहनायैव समुत्तिष्ठन्ति शक्तयः  ॥ वार्त्तिक ३.१८:६ ॥]

कवर्गादिषु माहेश्वर्याद्याः पशुमातरः  ॥ वार्त्तिक ३.१९ ॥
*	[<शिवसूत्रवार्तिक:>
*	कवर्गादिषु तिष्ठन्त्यस्तदधिष्ठातृतां गताः  ॥ वार्त्तिक ३.१९:१ ॥
*	माहेश्वर्यादिकाः प्रोक्तकरन्ध्रचितिमध्यगाः  ॥ वार्त्तिक ३.१९:२ ॥
*	पशून् प्रमात् ॥
आविश्य तत्तत्प्रत्ययभूमिषु  ॥ वार्त्तिक ३.१९:३ ॥
*	तत्तच्छब्दानुवेधेन मोहनात्पशुमातरः  ॥ वार्त्तिक ३.१९:४ ॥
*	आवृण्वाना निजं रूपं चिदानन्दघनात्मकम्  ॥ वार्त्तिक ३.१९:५ ॥
*	अतिमानं विवृण्वानाः शरीरादौ जडेऽपि च  ॥ वार्त्तिक ३.१९:६ ॥
*	पशुवत्साधकमपि प्रमत्तं मोहयन्त्यमूः  ॥ वार्त्तिक ३.१९:७ ॥
*	तस्माद्भाव्यं सदानेन सावधानेन योगिना  ॥ वार्त्तिक ३.१९:८ ॥
*	उक्तं सामान्यतो ज्ञानाधिष्ठानं मातृकेत्यतः  ॥ वार्त्तिक ३.१९:९ ॥
*	इदं तु प्राप्ततत्त्वोऽपि प्रमाद्यन् साधकः पुनः  ॥ वार्त्तिक ३.१९:१० ॥
*	पश्वधिष्ठानभूताभिर्मोह्यते मातृभिस्त्विति  ॥ वार्त्तिक ३.१९:११ ॥
*	यत एवमतः शुद्धविद्या प्राप्तापि युक्तिभिः  ॥ वार्त्तिक ३.१९:१२ ॥
*	बह्वीभिः सा पुनर्मौढ्याद्यथास्य न विनश्यति  ॥ वार्त्तिक ३.१९:१३ ॥
*	तथा सर्वास्ववस्थासु युक्तो भूयादितीर्यते  ॥ वार्त्तिक ३.१९:१४ ॥]

त्रिषु चतुर्थं तैलवदासेच्यम्  ॥ वार्त्तिक ३.२० ॥
*	[<शिवसूत्रवार्तिक:>
*	त्रिष्विति प्रोक्तरूपेषु जागरादिषु तैलवत् ॥ वार्त्तिक ३.२०:१ ॥
*	चतुर्थमिति पूर्वोक्तं शुद्धविद्याप्रथात्मकम्  ॥ वार्त्तिक ३.२०:२ ॥
*	तुर्यं धाम सदासेच्यं यथा स्यात्तन्मयं त्रयम्  ॥ वार्त्तिक ३.२०:३ ॥
*	यथा तैलं क्रमात्स्वीयमाश्रयं व्याप्नुयात्तथा  ॥ वार्त्तिक ३.२०:४ ॥
*	आद्यन्तकोट्योः स्फुरता जागरादेः परिस्फुटम्  ॥ वार्त्तिक ३.२०:५ ॥
*	तुर्यानन्दरसेनार्द्रीकुर्यान्मध्यदशामपि  ॥ वार्त्तिक ३.२०:६ ॥
*	जाग्रदित्यादिसूत्रेण पूर्वमुद्यमवत्तया  ॥ वार्त्तिक ३.२०:७ ॥
*	शक्तिचक्रानुसंधानशालिनः परयोगिनः  ॥ वार्त्तिक ३.२०:८ ॥
*	स्वरसप्रसरज्जाग्रत्स्वप्नसौषुप्तभूमिषु  ॥ वार्त्तिक ३.२०:९ ॥
*	उदीरितः स्वतोनिर्यत्तुर्यप्रसरसम्भवः  ॥ वार्त्तिक ३.२०:१० ॥
*	त्रितयेत्यादिसूत्रेण शाम्भवोपायसाधितात् ॥ वार्त्तिक ३.२०:११ ॥
*	हठपाकक्रमाज्जाग्रत्स्वप्नसौषुप्तसंहृतिः  ॥ वार्त्तिक ३.२०:१२ ॥
*	दर्शितानेन सूत्रेण त्वाणवोपाययुक्तितः  ॥ वार्त्तिक ३.२०:१३ ॥
*	दलकल्पतयास्थायि जाग्रदादिपदत्रयम्  ॥ वार्त्तिक ३.२०:१४ ॥
*	सिञ्चेत्तुर्यरसेनेति विशेषः समुदीरितः  ॥ वार्त्तिक ३.२०:१५ ॥
*	अत्रोपायं पुनश्चाह तुर्यामृतनिषेचने  ॥ वार्त्तिक ३.२०:१६ ॥]

मग्नः स्वचित्तेन प्रविशेत् ॥ वार्त्तिक ३.२१ ॥
*	[<शिवसूत्रवार्तिक:>
*	प्राणायामादिकं त्यक्त्वा स्थूलोपायं विकल्पकम्  ॥ वार्त्तिक ३.२१:१ ॥
*	अविकल्पकरूपेण स्वचित्तेन स्वसंविदा  ॥ वार्त्तिक ३.२१:२ ॥
*	अन्तर्मुखपरामर्शचमत्काररसात्मना  ॥ वार्त्तिक ३.२१:३ ॥
*	मग्नस्तुर्यरसेनात्र स्वदेहादिप्रमातृताम्  ॥ वार्त्तिक ३.२१:४ ॥
*	मज्जनेन प्रशमयन् प्रविशेत्तत्समाविशेत् ॥ वार्त्तिक ३.२१:५ ॥
*	इत्थं परपदाविष्टबुद्धेर्वस्तुस्वभावतः  ॥ वार्त्तिक ३.२१:६ ॥
*	यदा भूयः प्रसरणं योगिनो जायते तदा  ॥ वार्त्तिक ३.२१:७ ॥]

प्राणसमाचारे समदर्शनम्  ॥ वार्त्तिक ३.२२ ॥
*	[<शिवसूत्रवार्तिक:>
*	प्राणस्य प्रस्फुरच्छाक्तसौरभावेशसंस्कृतः  ॥ वार्त्तिक ३.२२:१ ॥
*	सम्यग्विकसिताशेषग्रन्थ्यवष्टम्भधीबलात् ॥ वार्त्तिक ३.२२:२ ॥
*	ईषद्बहिर्मन्दमन्दं चारे प्रसरणे सति  ॥ वार्त्तिक ३.२२:३ ॥
*	समं चिन्मुद्घनात्मत्वात्सर्वदाभेददर्शनम्  ॥ वार्त्तिक ३.२२:४ ॥
*	संवेदनं भवत्यर्थात्सर्वावस्थासु योगिनः  ॥ वार्त्तिक ३.२२:५ ॥
*	तुर्यावष्टम्भतो लभ्यं तुर्यातीतमनामृशन्  ॥ वार्त्तिक ३.२२:६ ॥
*	पूर्वापरात्मनोः कोट्योः संवेद्ये तुर्यमात्रके  ॥ वार्त्तिक ३.२२:७ ॥
*	आस्ते योगी तदामुष्य तावन्मात्रेण तुष्यतः  ॥ वार्त्तिक ३.२२:८ ॥]

मध्येऽवरप्रसवः  ॥ वार्त्तिक ३.२३ ॥
*	[<शिवसूत्रवार्तिक:>
*	पूर्वस्यामपरस्यां च कोटौ तुर्यनिषेविणः  ॥ वार्त्तिक ३.२३:१ ॥
*	अवधानेऽवलिप्तस्य कदाचित्तस्य योगिनः  ॥ वार्त्तिक ३.२३:२ ॥
*	मध्यायामवरोऽश्रेष्ठः कुत्सितः सर्ग आपतेत् ॥ वार्त्तिक ३.२३:३ ॥
*	व्युत्थानात्मा ततो योगी सावधानः सदा भवेत् ॥ वार्त्तिक ३.२३:४ ॥
*	अवरप्रसवे वृत्ते ह्येवं मध्यपदे पुनः  ॥ वार्त्तिक ३.२३:५ ॥
*	तुर्यावष्टम्भरसतस्तुर्यातीतं परामृशेत् ॥ वार्त्तिक ३.२३:६ ॥]

मात्रास्वप्रत्ययसंधाने नष्टस्य पुनरुत्थानम्  ॥ वार्त्तिक ३.२४ ॥
*	[<शिवसूत्रवार्तिक:>
*	मात्राः पदार्थाः रूपाद्यास्तास्वेभिश्चक्षुरादिभिः  ॥ वार्त्तिक ३.२४:१ ॥
*	अक्षैः स्वप्रत्ययो नाम तत्तत्स्वग्राह्यवेदनम्  ॥ वार्त्तिक ३.२४:२ ॥
*	संधानं तु समस्तं तदहमित्यनुसंहितिः  ॥ वार्त्तिक ३.२४:३ ॥
*	अमुष्मिन् सति नष्टाय हारितस्योक्तवर्गतः  ॥ वार्त्तिक ३.२४:४ ॥
*	तुर्यस्य पुनरुत्थानं भूय उन्मज्जनं भवेत् ॥ वार्त्तिक ३.२४:५ ॥
*	तदैक्यसम्पत्पूर्णत्वं योगीन्द्रस्येति शिष्यते  ॥ वार्त्तिक ३.२४:६ ॥
*	एवमुद्यत्समावेशप्रकर्षः साधकर्षभः  ॥ वार्त्तिक ३.२४:७ ॥]

शिवतुल्यो जायते  ॥ वार्त्तिक ३.२५ ॥
*	[<शिवसूत्रवार्तिक:>
*	तुर्याभ्यासप्रकर्षेण तुर्यातीतात्मकं पदम्  ॥ वार्त्तिक ३.२५:१ ॥
*	सम्प्राप्तः साधकः साक्षात्सर्वलोकान्तरात्मना  ॥ वार्त्तिक ३.२५:२ ॥
*	शिवेन चिन्मयस्वच्छस्वच्छदानन्दशालिना  ॥ वार्त्तिक ३.२५:३ ॥
*	तुल्योऽविगलनाद्देहकलाया गलने शिवः  ॥ वार्त्तिक ३.२५:४ ॥
*	अर्जितं दीक्षया दग्धं भविष्यन्ति यमादिभिः  ॥ वार्त्तिक ३.२५:५ ॥
*	येनेदं साधितं यत्र तद्भुक्त्या विनिवर्तते  ॥ वार्त्तिक ३.२५:६ ॥
*	अनेकभाविकं कर्म दग्धं बीजमिवाग्निना  ॥ वार्त्तिक ३.२५:७ ॥
*	भविष्यदपि संरुद्धं येनेदं तद्धि भोगतः  ॥ वार्त्तिक ३.२५:८ ॥
*	इत्युक्तनीत्या प्रारब्धप्राप्तभोगोपभोगभूः  ॥ वार्त्तिक ३.२५:९ ॥
*	कलेवरस्थितिस्तस्य कर्तव्येत्युपदिश्यते  ॥ वार्त्तिक ३.२५:१० ॥]

शरीरवृत्तिर्व्रतम्  ॥ वार्त्तिक ३.२६ ॥
*	[<शिवसूत्रवार्तिक:>
*	एवं पूर्वोक्तया नीत्या शिवतुल्यस्य योगिनः  ॥ वार्त्तिक ३.२६:१ ॥
*	शश्वच्छिवात्मकस्वात्मसपर्यातत्परात्मनः  ॥ वार्त्तिक ३.२६:२ ॥
*	अन्तरुल्लसदच्छाच्छभक्तिपीयूषपोषितम्  ॥ वार्त्तिक ३.२६:३ ॥
*	भवत्पूजोपयोगाय शरीरमिदमस्तु मे  ॥ वार्त्तिक ३.२६:४ ॥
*	इति लोकोत्तरश्रीमदुत्पलप्रोक्तया दिशा  ॥ वार्त्तिक ३.२६:५ ॥
*	शिवभक्तिसुधापूर्णे शरीरे वृत्तिरस्य या  ॥ वार्त्तिक ३.२६:६ ॥
*	व्रतमेतदनुष्ठेयं न तुच्छं तस्य धारणम्  ॥ वार्त्तिक ३.२६:७ ॥
*	एवंविधस्य तस्यास्य या या स्वालापरूपिणी  ॥ वार्त्तिक ३.२६:८ ॥]

कथा जपः  ॥ वार्त्तिक ३.२७ ॥
*	[<शिवसूत्रवार्तिक:>
*	महामन्त्रमयं नौमि रूपं ते स्वच्छशीतलम्  ॥ वार्त्तिक ३.२७:१ ॥
*	अपूर्वामोदसुभगं परामृतरसोल्वणम्  ॥ वार्त्तिक ३.२७:२ ॥
*	इति श्रीप्रत्यभिज्ञाकृद्दैशिकप्रोक्तया दिशा  ॥ वार्त्तिक ३.२७:३ ॥
*	अकृत्रिमाहमामर्शमयस्वात्मावमर्शिनः  ॥ वार्त्तिक ३.२७:४ ॥
*	या या स्वैराभिलापात्मा कथा याथार्थ्यवादिनः  ॥ वार्त्तिक ३.२७:५ ॥
*	भूयोभूयः परे भावे भावना भाव्यते हि या  ॥ वार्त्तिक ३.२७:६ ॥
*	जपः सोऽत्र स्वयं नादो मन्त्रात्मा जप्य ईदृशः  ॥ वार्त्तिक ३.२७:७ ॥
*	षट्शतानि दिवारात्रं सहस्राण्येकविंशतिः  ॥ वार्त्तिक ३.२७:८ ॥
*	जपो देव्याः समुद्दिष्टः सुलभो दुर्लभो जडैः  ॥ वार्त्तिक ३.२७:९ ॥
*	इत्युक्तनीत्या सा सर्वस्वात्मेशामर्शसम्पदः  ॥ वार्त्तिक ३.२७:१० ॥
*	जनिपालनधर्मत्वाज्जप इत्यभिधीयते  ॥ वार्त्तिक ३.२७:११ ॥
*	अथेदृग्विधयोगीन्द्रविषयापि च या कथा  ॥ वार्त्तिक ३.२७:१२ ॥
*	जपः सोऽपि जनस्योक्तो जनिपालनयोगतः  ॥ वार्त्तिक ३.२७:१३ ॥
*	अथ चास्योच्यते चर्या मर्यादानुविधायिनी  ॥ वार्त्तिक ३.२७:१४ ॥]

दानमात्मज्ञानम्  ॥ वार्त्तिक ३.२८ ॥
*	[<शिवसूत्रवार्तिक:>
*	प्रोक्तचैतन्यरूपस्य साक्षात्करणमात्मनः  ॥ वार्त्तिक ३.२८:१ ॥
*	यत्तज्ज्ञानं तदेवास्य दानं यत्नेन दीयते  ॥ वार्त्तिक ३.२८:२ ॥
*	परिपूर्णं स्वरूपं स्वं दीयते खण्ड्यते भिदा  ॥ वार्त्तिक ३.२८:३ ॥
*	दायते शोध्यते रूपमात्मीयं दीयते पुनः  ॥ वार्त्तिक ३.२८:४ ॥
*	रक्ष्यते प्रत्यभिज्ञातः शिवात्मा स्वस्वभावता  ॥ वार्त्तिक ३.२८:५ ॥
*	दीयते चेति यत्नेन स्वात्मज्ञानमनुत्तरम्  ॥ वार्त्तिक ३.२८:६ ॥
*	कृपया स्वात्मशिष्येभ्यस्तदनेनैव दीयते  ॥ वार्त्तिक ३.२८:७ ॥
*	एवं सम्यग्व्रतं प्रोक्तं जपं चर्या च पालयन्  ॥ वार्त्तिक ३.२८:८ ॥
*	शिवतुल्यः सदा स्वात्मशिवाराधनतत्परः  ॥ वार्त्तिक ३.२८:९ ॥
*	अयमेव महायोगी महामन्त्रधुरंधरः  ॥ वार्त्तिक ३.२८:१० ॥
*	अन्तेवासिजनस्यान्तस्तत्त्वतस्तत्त्वबोधकः  ॥ वार्त्तिक ३.२८:११ ॥
*	इत्याह भगवानीशो नित्यानुग्रहकारकः  ॥ वार्त्तिक ३.२८:१२ ॥]

योऽविपस्थो ज्ञाहेतुश्च  ॥ वार्त्तिक ३.२९ ॥
*	[<शिवसूत्रवार्तिक:>
*	अवीन् पशुजनान् पातीत्यविपं शक्तिमण्डलम्  ॥ वार्त्तिक ३.२९:१ ॥
*	माहेश्वर्यादिकं प्रोक्तं कवर्गाद्यधिदैवतम्  ॥ वार्त्तिक ३.२९:२ ॥
*	अधितिष्ठति यः स्वैरमविपस्थः स उच्यते  ॥ वार्त्तिक ३.२९:३ ॥
*	जानातीत्यखिलं तत्ज्ञा ज्ञानशक्तिरुदीर्यते  ॥ वार्त्तिक ३.२९:४ ॥
*	तस्या हेतुस्तया शिष्यान् प्रतिबोधयितुं क्षमः  ॥ वार्त्तिक ३.२९:५ ॥
*	अन्यस्तु शक्तिचक्रेण परतन्त्रीकृतत्वतः  ॥ वार्त्तिक ३.२९:६ ॥
*	स्वात्मन्येवासमर्थः सन् कथमन्यान् प्रबोधयेत् ॥ वार्त्तिक ३.२९:७ ॥
*	यच्छब्दापेक्षया सूत्रे तच्छब्दोऽध्याहृतः स्वयम्  ॥ वार्त्तिक ३.२९:८ ॥
*	चशब्दो ह्यर्थवाच्यत्र यस्माज्ज्ञानप्रबोधने  ॥ वार्त्तिक ३.२९:९ ॥
*	योगी हेतुस्ततो दानमात्मज्ञानमितीरितम्  ॥ वार्त्तिक ३.२९:१० ॥
*	इत्येवमविपस्थस्य ज्ञाहेतोरस्य योगिनः  ॥ वार्त्तिक ३.२९:११ ॥]

स्वशक्तिप्रचयो विश्वम्  ॥ वार्त्तिक ३.३० ॥
*	[<शिवसूत्रवार्तिक:>
*	शक्तयोऽस्य जगत्कृत्स्नं शक्तिमांस्तु महेश्वरः  ॥ वार्त्तिक ३.३०:१ ॥
*	इत्यागमदिशा विश्वं स्वशक्तिप्रचयो यथा  ॥ वार्त्तिक ३.३०:२ ॥
*	शिवस्य तत्समस्यापि तथास्य परयोगिनः  ॥ वार्त्तिक ३.३०:३ ॥
*	स्वस्याः स्वात्माविमुक्तायाः शक्तेः संवेदनात्मनः  ॥ वार्त्तिक ३.३०:४ ॥
*	प्रचयः स्फुरणारूपो विकासो विश्वमिष्यते  ॥ वार्त्तिक ३.३०:५ ॥
*	न परं सृष्ट्यवस्थायाममुष्य परयोगिनः  ॥ वार्त्तिक ३.३०:६ ॥
*	स्वशक्तिप्रचयो विश्वं यावत्तत्पृष्ठपातिनौ  ॥ वार्त्तिक ३.३०:७ ॥]

स्थितिलयौ  ॥ वार्त्तिक ३.३१ ॥
*	[<शिवसूत्रवार्तिक:>
*	स्वशक्तिप्रचयौ प्रोक्तौ तावपीत्यनुवर्तते  ॥ वार्त्तिक ३.३१:१ ॥
*	विकासितस्य विश्वस्य क्रियामय्या स्वसंविदा  ॥ वार्त्तिक ३.३१:२ ॥
*	तत्तत्प्रमात्रपेक्षातः किंचित्कालमिदंतया  ॥ वार्त्तिक ३.३१:३ ॥
*	या स्थितिश्चिन्मयाहंताविश्रान्त्यात्मा च यो लयः  ॥ वार्त्तिक ३.३१:४ ॥
*	तावुभौ योगिनस्तस्य स्वशक्तिप्रचयात्मकौ  ॥ वार्त्तिक ३.३१:५ ॥
*	विकसत्संकुचत्सर्वं वेद्यं यत्संविदात्मकम्  ॥ वार्त्तिक ३.३१:६ ॥
*	अन्यथा तस्य वेद्यस्य वेदनानुपपत्तितः  ॥ वार्त्तिक ३.३१:७ ॥
*	ननु सृष्टिस्थितिध्वंसेष्वेवमन्योन्यभेदिषु  ॥ वार्त्तिक ३.३१:८ ॥
*	अन्यथात्वं समायातं स्वस्वरूपस्य योगिनः  ॥ वार्त्तिक ३.३१:९ ॥
*	इत्याशङ्कानिवृत्त्यर्थं सूत्रमाह महेश्वरः  ॥ वार्त्तिक ३.३१:१० ॥]

तत्प्रवृत्तावप्यनिरासः संवेत्तृभावात् ॥ वार्त्तिक ३.३२ ॥
*	[<शिवसूत्रवार्तिक:>
*	तेषां सृष्ट्यादिभावानां प्रवृत्तावप्यनारतम्  ॥ वार्त्तिक ३.३२:१ ॥
*	उन्मज्जनेऽपि निष्कम्पयोगावष्टम्भशालिनः  ॥ वार्त्तिक ३.३२:२ ॥
*	अवस्थायुगलं चात्र कार्यकर्तृत्वशब्दितम्  ॥ वार्त्तिक ३.३२:३ ॥
*	कार्यता क्षयिणी तत्र कर्तृत्वं पुनरक्षयम्  ॥ वार्त्तिक ३.३२:४ ॥
*	कार्योन्मुखः प्रयत्नो यः केवलं सोऽत्र लुप्यते  ॥ वार्त्तिक ३.३२:५ ॥
*	तस्मिंल्लुप्ते विलुप्तोऽस्मीत्यबुधः प्रतिपद्यते  ॥ वार्त्तिक ३.३२:६ ॥
*	न तु योऽन्तर्मुखो भावः सर्वज्ञत्वगुणास्पदम्  ॥ वार्त्तिक ३.३२:७ ॥
*	तस्य लोपः कदाचित्स्यादन्यस्यानुपलम्भनात् ॥ वार्त्तिक ३.३२:८ ॥
*	इति श्रीस्पन्दशास्त्रोक्तनीत्या तस्यास्य योगिनः  ॥ वार्त्तिक ३.३२:९ ॥
*	अनिरासः स्वसंवेत्तृभावादप्रच्युतिर्निजात् ॥ वार्त्तिक ३.३२:१० ॥
*	उद्यत्तुर्यचमत्कारादुपलब्धृस्वभावतः  ॥ वार्त्तिक ३.३२:११ ॥
*	निरासे तस्य सृष्ट्यादेः सृज्यस्याप्यप्रकाशनात् ॥ वार्त्तिक ३.३२:१२ ॥
*	विश्वसृष्टिस्थितिध्वंसेष्वप्रकम्पस्य योगिनः  ॥ वार्त्तिक ३.३२:१३ ॥]

सुखासुखयोर्बहिर्मननम्  ॥ वार्त्तिक ३.३३ ॥
*	[<शिवसूत्रवार्तिक:>
*	उत्तीर्णदेहप्राणादिप्रमातृत्वस्य धीमतः  ॥ वार्त्तिक ३.३३:१ ॥
*	वेद्यस्पर्शजयोस्तस्य मननं सुखदुःखयोः  ॥ वार्त्तिक ३.३३:२ ॥
*	इदंताभासरूपेण नीलपीतादिवद्बहिः  ॥ वार्त्तिक ३.३३:३ ॥
*	अहं सुखीति दुःखीति लोकवन्न त्वहंतया  ॥ वार्त्तिक ३.३३:४ ॥
*	स्वशक्तिप्रचयो विश्वमिति सूत्रार्थनीतितः  ॥ वार्त्तिक ३.३३:५ ॥
*	अहंताच्छादितत्वेन सर्वमस्य प्रकाशते  ॥ वार्त्तिक ३.३३:६ ॥
*	योगिनो लौकिकस्येव सुखाद्येव न केवलम्  ॥ वार्त्तिक ३.३३:७ ॥
*	अतिक्रान्तमहामोहाक्रान्तदेहाद्यहंकृतिः  ॥ वार्त्तिक ३.३३:८ ॥
*	लोकवत्सुखदुःखाभ्यां कथं स्पृश्येत योगिराट् ॥ वार्त्तिक ३.३३:९ ॥
*	उदञ्चच्चित्प्रमातृत्वन्यञ्चत्पुर्यष्टकस्थितेः  ॥ वार्त्तिक ३.३३:१० ॥
*	यतो न तत्सुखाद्यन्तस्तत एवैष साधकः  ॥ वार्त्तिक ३.३३:११ ॥]

तद्विमुक्तस्तु केवली  ॥ वार्त्तिक ३.३४ ॥
*	[<शिवसूत्रवार्तिक:>
*	ताभ्यां मुक्तो विशेषेण योगीन्द्रो यत्तयोर्यतः  ॥ वार्त्तिक ३.३४:१ ॥
*	संस्कारेणाप्यसंस्पृष्टः केवली चिन्मयः स्मृतः  ॥ वार्त्तिक ३.३४:२ ॥
*	तुशब्दोऽन्तरमाख्याति वक्ष्यमाणव्यपेक्षया  ॥ वार्त्तिक ३.३४:३ ॥
*	एवमुत्तरसूत्रस्थोऽप्येतत्सूत्रव्यपेक्षया  ॥ वार्त्तिक ३.३४:४ ॥
*	तदेवाह तुशब्दोक्तमन्तरं चन्द्रशेखरः  ॥ वार्त्तिक ३.३४:५ ॥]

मोहप्रतिसंहतस्तु कर्मात्मा  ॥ वार्त्तिक ३.३५ ॥
*	[<शिवसूत्रवार्तिक:>
*	मोहः स्वाख्यातिरज्ञानं तेन यः प्रतिसंहतः  ॥ वार्त्तिक ३.३५:१ ॥
*	तदेकघनतां प्राप्तस्ततो दुःखाद्युपाश्रयः  ॥ वार्त्तिक ३.३५:२ ॥
*	तत एव स कर्मात्मा शुभाशुभकलङ्कितः  ॥ वार्त्तिक ३.३५:३ ॥
*	तस्यैवमीदृशस्यापि तत्तत्कर्मात्मनो यदा  ॥ वार्त्तिक ३.३५:४ ॥
*	अनर्गलमहेशानशक्तिपातात्समुन्मिषन्  ॥ वार्त्तिक ३.३५:५ ॥
*	स्वातन्त्र्ययोगः सहजः प्रादुरस्ति तदास्य तु  ॥ वार्त्तिक ३.३५:६ ॥]

भेदतिरस्कारे सर्गान्तरकर्मत्वम्  ॥ वार्त्तिक ३.३६ ॥
*	[<शिवसूत्रवार्तिक:>
*	भेदस्य देहप्राणादिमिताहंकृतिजन्मनः  ॥ वार्त्तिक ३.३६:१ ॥
*	कलादिवलितभ्रान्तसकलाद्युचितात्मनः  ॥ वार्त्तिक ३.३६:२ ॥
*	तिरस्कारे स्थितस्यापि स्वोन्मेषादपहस्तने  ॥ वार्त्तिक ३.३६:३ ॥
*	मन्त्रमन्त्रेशतादात्म्यस्वमाहात्म्यप्रकाशनात् ॥ वार्त्तिक ३.३६:४ ॥
*	स्यात्सर्गान्तरकर्मत्वममुष्य परयोगिनः  ॥ वार्त्तिक ३.३६:५ ॥
*	यथाभिलाषनिर्मेयनिर्मातृत्वं स्फुटं भवेत् ॥ वार्त्तिक ३.३६:६ ॥
*	न चैतदप्यसंभाव्यं स्रष्टृत्वं योगिनो यतः  ॥ वार्त्तिक ३.३६:७ ॥]

करणशक्तिः स्वतोऽनुभवात् ॥ वार्त्तिक ३.३७ ॥
*	[<शिवसूत्रवार्तिक:>
*	स्वतः स्वस्मादनुभवात्स्वप्नसंकल्पनादिषु  ॥ वार्त्तिक ३.३७:१ ॥
*	करणं निजसंवेद्यग्राह्यग्राहकनिर्मितिः  ॥ वार्त्तिक ३.३७:२ ॥
*	शक्तिस्तत्कर्तृतोन्मेषः स्वसंवित्त्यैव सिध्यति  ॥ वार्त्तिक ३.३७:३ ॥
*	सम्भवन्तीं तथा सृष्टिं यदि दार्ढ्येन भावयेत् ॥ वार्त्तिक ३.३७:४ ॥
*	सर्वसाधारणाशेषनिर्मितिश्च भवेत्तदा  ॥ वार्त्तिक ३.३७:५ ॥
*	यतः करणशक्त्यात्र शक्तिः स्वातन्त्र्यरूपिणी  ॥ वार्त्तिक ३.३७:६ ॥
*	प्रमातुर्बोधरूपस्य सारं तस्मात्स्वमायया  ॥ वार्त्तिक ३.३७:७ ॥
*	तिरोहितायाः स्वातन्त्र्यशक्तेरुत्तेजनं प्रति  ॥ वार्त्तिक ३.३७:८ ॥]

त्रिपदाद्यनुप्राणनम्  ॥ वार्त्तिक ३.३८ ॥
*	[<शिवसूत्रवार्तिक:>
*	त्रिपदं जागरास्वप्नसौषुप्तानामनुक्रमात् ॥ वार्त्तिक ३.३८:१ ॥
*	प्रत्येकमादिमध्यान्तरूपं भङ्ग्या निरूपितम्  ॥ वार्त्तिक ३.३८:२ ॥
*	भावौन्मुख्यतदासक्तितदेकीकरणात्मकम्  ॥ वार्त्तिक ३.३८:३ ॥
*	सृष्टिस्थितिलयाकारं तुर्येणैव तदादिना  ॥ वार्त्तिक ३.३८:४ ॥
*	तत्त्रयान्तश्चमत्काररसानन्दघनात्मना  ॥ वार्त्तिक ३.३८:५ ॥
*	माययाच्छादितेनापि तिरोधानस्वरूपया  ॥ वार्त्तिक ३.३८:६ ॥
*	तत्तद्विषयभोगेषु विद्युद्वत्स्फुरता क्षणम्  ॥ वार्त्तिक ३.३८:७ ॥
*	अनुप्राणनमादध्यादवधानेन साधकः  ॥ वार्त्तिक ३.३८:८ ॥
*	तेनैव जीवितेनापि जीवितस्य निजात्मनः  ॥ वार्त्तिक ३.३८:९ ॥
*	सम्यगुत्तेजनं कुर्याद्येनासौ तन्मयो भवेत् ॥ वार्त्तिक ३.३८:१० ॥
*	तुर्यानुप्राणनं प्रोक्तं जागरादौ पुरा त्रिषु  ॥ वार्त्तिक ३.३८:११ ॥
*	चतुर्थमिति सूत्रेण त्रिपदेत्यादिनामुना  ॥ वार्त्तिक ३.३८:१२ ॥
*	जागराद्यादिमध्यान्तपर्वस्विति विशिष्यते  ॥ वार्त्तिक ३.३८:१३ ॥
*	अन्तर्मुखस्वरूपायामवस्थायां न केवलम्  ॥ वार्त्तिक ३.३८:१४ ॥
*	त्रिपदादिप्राणनमित्येतदुक्तमथापि तु  ॥ वार्त्तिक ३.३८:१५ ॥]

चित्तस्थितिवच्छरीरकरणबाह्येषु  ॥ वार्त्तिक ३.३९ ॥
*	[<शिवसूत्रवार्तिक:>
*	अनुप्राणनमित्येतदादद्यादिति शिष्यते  ॥ वार्त्तिक ३.३९:१ ॥
*	अन्तर्मुखस्वरूपायां यथा चित्तस्थितौ तथा  ॥ वार्त्तिक ३.३९:२ ॥
*	अनुप्राणनमुक्तेन तुर्येणानन्दरूपिणा  ॥ वार्त्तिक ३.३९:३ ॥
*	कुर्याद्बहिर्मुखत्वेऽपि देहाक्षविषयात्मनि  ॥ वार्त्तिक ३.३९:४ ॥
*	तन्मयं भवतीत्यर्थात्तदा सर्वं चराचरम्  ॥ वार्त्तिक ३.३९:५ ॥
*	एवं स्वानन्दरूपास्य शक्तिः स्वातन्त्र्यलक्षणा  ॥ वार्त्तिक ३.३९:६ ॥
*	यथेष्टभावनिर्माणकारिणी भवति स्फुटम्  ॥ वार्त्तिक ३.३९:७ ॥
*	यदा पुनरसौ योगी प्रोक्तां तुर्यात्मिकां दशाम्  ॥ वार्त्तिक ३.३९:८ ॥
*	आन्तरीं नामृशत्यन्तस्तदा देहाद्यहंकृतेः  ॥ वार्त्तिक ३.३९:९ ॥
*	अपूर्णमन्यतारूपादस्याणवमलात्मनः  ॥ वार्त्तिक ३.३९:१० ॥]

अभिलापाद्बहिर्गतिः संवाह्यस्य  ॥ वार्त्तिक ३.४० ॥
*	[<शिवसूत्रवार्तिक:>
*	तत्त्वैः शक्तिगणाक्रान्तैर्धरण्यन्तैः कलादिभिः  ॥ वार्त्तिक ३.४०:१ ॥
*	योनेर्योन्यन्तरं नेयः संवाह्यः पशुरुच्यते  ॥ वार्त्तिक ३.४०:२ ॥
*	तस्याणवमलाकारात्तत्तत्कर्मानुसारिणः  ॥ वार्त्तिक ३.४०:३ ॥
*	अपूर्णमन्यतारूपादभिलाषाद्बहिर्गतिः  ॥ वार्त्तिक ३.४०:४ ॥
*	विषयोन्मुखतैवास्य नान्तस्तत्त्वानुसंहितिः  ॥ वार्त्तिक ३.४०:५ ॥
*	यदा पुनर्महेशानशक्तिपातवशोन्मिषत् ॥ वार्त्तिक ३.४०:६ ॥
*	आत्मीयमेव विमृशन्नास्ते रूपं तदास्य तु  ॥ वार्त्तिक ३.४०:७ ॥
*	अभावादभिलाषस्य न बहिर्गतिरापतेत् ॥ वार्त्तिक ३.४०:८ ॥
*	अपि तूक्तचरस्वात्मारामतैवेति कथ्यते  ॥ वार्त्तिक ३.४०:९ ॥]

तदारूढप्रमितेस्तत्क्षयाज्जीवसंक्षयः  ॥ वार्त्तिक ३.४१ ॥
*	[<शिवसूत्रवार्तिक:>
*	तदित्युक्तचरे धाम्नि संवेत्तृत्वस्वरूपिणि  ॥ वार्त्तिक ३.४१:१ ॥
*	आरूढा प्रमितिः संवित्तद्विमर्शनतत्परा  ॥ वार्त्तिक ३.४१:२ ॥
*	यस्य तस्यास्य तदिति प्रोक्ताणवमलात्मनः  ॥ वार्त्तिक ३.४१:३ ॥
*	अभिलापस्य रूढस्य क्षयाज्जीवस्य संक्षयः  ॥ वार्त्तिक ३.४१:४ ॥
*	पुर्यष्टकस्वभावस्य प्रशमस्तत्त्वतो भवेत् ॥ वार्त्तिक ३.४१:५ ॥
*	प्राप्नोति देहपातोऽस्य नन्वेवं जीवसंक्षये  ॥ वार्त्तिक ३.४१:६ ॥
*	नासौ कदापि कस्यापि दृश्यतेऽत्रापि योगिनः  ॥ वार्त्तिक ३.४१:७ ॥
*	तस्मात्कथं तदारूढप्रमितिः साधको भवेत् ॥ वार्त्तिक ३.४१:८ ॥
*	इत्याशङ्क्योत्तरं वक्ति भगवान् विश्वदैशिकः  ॥ वार्त्तिक ३.४१:९ ॥]

भूतकञ्चुकी तदा विमुक्तो भूयः पतिसमः परः  ॥ वार्त्तिक ३.४२ ॥
*	[<शिवसूत्रवार्तिक:>
*	तदेत्युक्ताभिलाषस्य प्रशमाज्जीवसंक्षये  ॥ वार्त्तिक ३.४२:१ ॥
*	पुर्यष्टकप्रमातृत्वाभिमानगलनेऽप्यसौ  ॥ वार्त्तिक ३.४२:२ ॥
*	देहारम्भकरैर्भूतैरस्पृशद्भिरहंपदम्  ॥ वार्त्तिक ३.४२:३ ॥
*	कञ्चुकीव विशेषेण मुक्तो निर्वाणभाग्यतः  ॥ वार्त्तिक ३.४२:४ ॥
*	भूयो बाहुल्यतः पत्या समोऽयं परमेशिना  ॥ वार्त्तिक ३.४२:५ ॥
*	तत्स्वरूपसमाविष्टचिदानन्दघनात्मकः  ॥ वार्त्तिक ३.४२:६ ॥
*	तत एव परः पूर्णः सम्यक्तन्मयतां गतः  ॥ वार्त्तिक ३.४२:७ ॥
*	भूतकञ्चुकिताप्यस्य तदैव न निवर्तते  ॥ वार्त्तिक ३.४२:८ ॥
*	कस्मादित्यपि शङ्कायामुत्तरं वक्ति शंकरः  ॥ वार्त्तिक ३.४२:९ ॥]

नैसर्गिकः प्राणसम्बन्धः  ॥ वार्त्तिक ३.४३ ॥
*	[<शिवसूत्रवार्तिक:>
*	प्राणे परिणता संवित्प्रागिति प्रोक्तया दिशा  ॥ वार्त्तिक ३.४३:१ ॥
*	निसर्गात्सहजात्स्वस्य स्वातन्त्र्यादनिवारितात् ॥ वार्त्तिक ३.४३:२ ॥
*	चञ्चत्प्रपञ्चवैचित्र्यप्रकर्षकरणेच्छया  ॥ वार्त्तिक ३.४३:३ ॥
*	संकोचं परिगृह्णाना संविद्भगवती स्वयम्  ॥ वार्त्तिक ३.४३:४ ॥
*	प्राप्नोति संकुचत्तत्तत्प्राणग्राहकभूमिकाः  ॥ वार्त्तिक ३.४३:५ ॥
*	उक्तमर्थं दृढीकर्तुं संवादः सोऽयमत्र तु  ॥ वार्त्तिक ३.४३:६ ॥
*	या सा शक्तिः परा सूक्ष्मा व्यापिनी निर्मला शिवा  ॥ वार्त्तिक ३.४३:७ ॥
*	शक्तिचक्रस्य जननी परानन्दामृतात्मिका  ॥ वार्त्तिक ३.४३:८ ॥
*	महाघोरेश्वरी चण्डा सृष्टिसंहारकारिका  ॥ वार्त्तिक ३.४३:९ ॥
*	त्रिवहं त्रिविधं त्रिष्ठं बलात्कालं प्रकर्षति  ॥ वार्त्तिक ३.४३:१० ॥
*	इति वाजसनेयायामियमेव चितिः परा  ॥ वार्त्तिक ३.४३:११ ॥
*	स्वातन्त्र्येणावरुह्य प्राक्प्राणरूपे प्रमातरि  ॥ वार्त्तिक ३.४३:१२ ॥
*	चन्द्रभास्करवह्न्यात्मनाडीत्रितयवाहिनम्  ॥ वार्त्तिक ३.४३:१३ ॥
*	अन्तर्बहिर्विशन्निर्यन्निश्वासोच्छ्वासलक्षणम्  ॥ वार्त्तिक ३.४३:१४ ॥
*	अतीतवर्तमानादित्रिविधं कालमात्मनि  ॥ वार्त्तिक ३.४३:१५ ॥
*	कर्षन्त्यन्तर्बहिश्चेति कथ्यते कालकर्षिणी  ॥ वार्त्तिक ३.४३:१६ ॥
*	ततो नैसर्गिकस्तस्याः प्राणसम्बन्ध आगतः  ॥ वार्त्तिक ३.४३:१७ ॥
*	स्थितेऽपि प्राणसम्बन्धे यस्तदारूढ आन्तरीम्  ॥ वार्त्तिक ३.४३:१८ ॥
*	संविदं विमृशन्नास्ते स लोकोत्तरतां व्रजेत् ॥ वार्त्तिक ३.४३:१९ ॥
*	इत्युपायोपसंहारमुखेनाह महेश्वरः  ॥ वार्त्तिक ३.४३:२० ॥]

नासिकान्तर्मध्यसंयमात्किमत्र सव्यापसव्यसौषुम्नेषु  ॥ वार्त्तिक ३.४४ ॥
*	[<शिवसूत्रवार्तिक:>
*	नेत्रादिरोमरन्ध्रान्तनाडीनां निविडात्मनाम्  ॥ वार्त्तिक ३.४४:१ ॥
*	सर्वासां मुख्यभूतेषु सर्वावष्टम्भदायिषु  ॥ वार्त्तिक ३.४४:२ ॥
*	सव्यापसव्यसौषुम्ननाडीमार्गेषु सर्वदा  ॥ वार्त्तिक ३.४४:३ ॥
*	नाडीनां नासिका प्राणशक्तिः कुटिलवाहिनी  ॥ वार्त्तिक ३.४४:४ ॥
*	अन्तरित्यान्तरी संवित्तत्स्वरूपस्य यत्पुनः  ॥ वार्त्तिक ३.४४:५ ॥
*	मध्यं सर्वान्तरत्वेन प्रधानं विश्वभित्तिकम्  ॥ वार्त्तिक ३.४४:६ ॥
*	परामर्शमयं रूपमुत्तीर्णं तस्य संयमात् ॥ वार्त्तिक ३.४४:७ ॥
*	निभालनप्रकर्षोत्थात्स्वात्मबुद्धिविमर्शनात् ॥ वार्त्तिक ३.४४:८ ॥
*	किमत्र संयमे वाच्यमियमेव समाहितिः  ॥ वार्त्तिक ३.४४:९ ॥
*	देदीप्यमाना सर्वासु दशास्वन्तर्निरन्तरम्  ॥ वार्त्तिक ३.४४:१० ॥
*	निर्व्युत्थानावधानेन योगिनैवानुभूयते  ॥ वार्त्तिक ३.४४:११ ॥
*	मय्यावेश्य मनो ये मां नित्ययुक्ता उपासते  ॥ वार्त्तिक ३.४४:१२ ॥
*	श्रद्धया परयोपेतास्ते मे युक्ततमा मताः  ॥ वार्त्तिक ३.४४:१३ ॥
*	इति श्रीभगवद्गीताप्रोक्तनीत्यनुसारतः  ॥ वार्त्तिक ३.४४:१४ ॥
*	विश्वोत्तीर्णनिजाहंतासमावेशितचेतसः  ॥ वार्त्तिक ३.४४:१५ ॥
*	पर्यन्ते योगिनो योगफलं सम्यक्प्रदर्शयन्  ॥ वार्त्तिक ३.४४:१६ ॥
*	उपसंहरति श्रीमानुक्तं प्रकरणं शिवः  ॥ वार्त्तिक ३.४४:१७ ॥]

भूयः स्यात्प्रतिमीलनम्  ॥ वार्त्तिक ३.४५ ॥
*	[<शिवसूत्रवार्तिक:>
*	पुनश्च प्रोक्तचैतन्यस्वरूपोन्मीलनात्मकम्  ॥ वार्त्तिक ३.४५:१ ॥
*	परयोगाधिरूढस्य भवेत्परमयोगिनः  ॥ वार्त्तिक ३.४५:२ ॥
*	भूयः स्यादिति वाक्यस्य स्फुटमेवायमाशयः  ॥ वार्त्तिक ३.४५:३ ॥
*	यच्छिवत्वममुष्योक्तं नापूर्वं तत्तु योगिनः  ॥ वार्त्तिक ३.४५:४ ॥
*	स्वभाव एव तन्मायाशक्तिप्रोत्थापितान्निजात् ॥ वार्त्तिक ३.४५:५ ॥
*	नायं विकल्पदौरात्म्याद्भासमानमपि स्वतः  ॥ वार्त्तिक ३.४५:६ ॥
*	विम्रष्टुं क्षम इत्यस्य प्रोक्तोपायक्रमेण तत् ॥ वार्त्तिक ३.४५:७ ॥
*	शिवत्वं व्यक्तिमेतीति शिवेनोदीरितं शिवम्  ॥ वार्त्तिक ३.४५:८ ॥
*	इत्युन्मेषस्तृतीयोऽयमाणवोपायसूचकः  ॥ वार्त्तिक ३.४५:९ ॥
*	इति श्रीशिवसूत्राणां रहस्यार्थोपबृंहितम्  ॥ वार्त्तिक ३.४५:१० ॥
*	प्रागुक्तवार्त्तिकांशेन सहितं वार्त्तिकान्तरम्  ॥ वार्त्तिक ३.४५:११ ॥
*	अखण्डसंवित्साम्राज्ययौवराज्याधिकारिणाम्  ॥ वार्त्तिक ३.४५:१२ ॥
*	पराक्रमहठाक्रान्तषट्त्रिंशत्तत्त्वसम्पदाम्  ॥ वार्त्तिक ३.४५:१३ ॥
*	मधुराजकुमाराणां महाहंताधिरोहिणाम्  ॥ वार्त्तिक ३.४५:१४ ॥
*	पश्चिमेन तदालोकध्वस्तपश्चिमजन्मना  ॥ वार्त्तिक ३.४५:१५ ॥
*	मया वरदराजेन मायामोहापसारकम्  ॥ वार्त्तिक ३.४५:१६ ॥
*	श्रीक्षेमराजनिर्णीतव्याख्यानाध्वानुसारिणा  ॥ वार्त्तिक ३.४५:१७ ॥
*	कृतिना कृष्णदासेन व्यञ्जितं कृपयाञ्जसा  ॥ वार्त्तिक ३.४५:१८ ॥
*	अनुगृह्णन्तु नामैतत्सन्तः संतोषमागताः  ॥ वार्त्तिक ३.४५:१९ ॥]

