


श्रीपाद ध्यानचन्द्र गोस्वामी

साधको ब्राह्ममुहूर्ते चोत्थाय निजेष्टनामानि स्मरेत्कीर्तयेद्वा

स जयति विशुद्धविक्रमः
कनकाभः कमलायतेक्षणः  ।
वरजानुलम्बिसद्भुजो
बहुधा भक्तिरसाभिनर्तकः  ॥ १ ॥

श्रीरामेति जनार्दनेति जगतां नाथेति नारायणे*
त्यानन्देति दयापरेति कमलाकान्तेति कृष्णेति च  ।
श्रीमन्नाममहामृताब्धिलहरीकल्लोलमग्नं मुहुर्
मुह्यन्तं गलद्अश्रुनेत्रमवशं मां नाथ नित्यं कुरु  ॥ २ ॥

श्रीकान्त कृष्ण करुणामय कञ्जनाभ
कैवल्यवल्लभ मुकुन्द मुरान्तकेति  ।
नामावलीं विमलमौक्तिकहारलक्ष्मी
लावण्यवञ्चनकरीं करवाणि कण्ठे  ॥ ३ ॥

कृष्ण राम मुकुन्द वामन वासुदेव जगद्गुरो
मत्स्य कच्छप नरसिंह वराह राघव पाहि माम्  ।
देवदानवनारदादि मुनीन्द्रवन्द्य दयानिधे
देवकीसुत देहि मे तव पादभक्तिमचञ्चलाम्  ॥ ४ ॥

हे गोपालक हे कृपाजलनिधे हे सिन्धुकन्यापते
हे कंसान्तक हे गजेन्द्रकरुणापारीण हे माधव  ।
हे रामानुज हे जगत्त्रयगुरो हे पुण्डरीकाक्ष मां
हे गोपीजननाथ पालय परं जानामि न त्वां विना  ॥ ५ ॥

श्रीनारायण पुण्डरीकनयन श्रीराम सीतापते
गोविन्दाच्युत नन्दनन्दन मुकुन्दानन्द दामोदर  ।
विष्णो राघव वासुदेव नृहरे देवेन्द्रचूडामणे
संसारार्णवकर्णधारक हरे श्रीकृष्ण तुभ्यं नमः  ॥ ६ ॥

भाण्डीरेण शिखण्डमण्डन वर श्रीखण्डलिप्ताङ्ग हे
वृन्दारण्यपुरन्दर स्फुरद्अमन्देन्दीवर श्यामल  ।
कालिन्दीप्रिय नन्दनन्दन परानन्दारविन्देक्षण
श्रीगोविन्द मुकुन्द सुन्दरतनो मां दीनमानन्दय  ॥ ७ ॥
(ড়द्यावली ३३३८)

समुद्रमेखले देवि पर्वतस्तनमण्डले  ।
विष्णुपत्नि नमस्तुभ्यं पादस्पर्शं क्षमस्व मे  ॥ ८ ॥

ततो बहिर्गत्वा मैत्रकृत्यादिविधिं कुर्यात्, दन्तधावनादिमाचरेत्, शुद्धआसने पूर्वाभिमुखी उपविश्य निश्चलमनाः 

स्मरेत्श्रीमद्गौरचन्द्रं स्वर्धुन्या दक्षिणे तटे  ।
चिन्तामणिचित्तधाम्नि श्रीनवद्वीपनामके  ॥ ९ ॥

स्वर्धुन्यां चारुतीरे स्फुरितमतिबृहत्कुर्मपृष्ठाभगात्रं
रम्यारामावृतं सन्मणिकनकमहासद्मषण्डैः परीतम्  ।
नित्यं प्रत्यालयोद्यत्प्रणयभरलसत्कृष्णसंकीर्तनाट्यं
श्रीवृन्दाटव्यभिन्नं त्रिजगदनुपमं श्रीनवद्वीपमीडे  ॥ १० ॥

फुल्लच्छ्रीमद्द्रुमवल्लीतल्लजलसत्तीरा तरङ्गावली
रम्या मन्दमरुम्मरालजलजश्रेणिषु भृङ्गास्पदम्  ।
सद्रत्नाचितदिव्यतीर्थनिवहा श्रीगौरपादाम्बुज
धूलिधूसरिताङ्गभावनिचिता गङ्गास्ति सम्पावनी  ॥ ११ ॥

तस्यास्तीरसुरम्यहेमसुरसामध्ये लसच्छ्रीनव
द्वीपो भाति सुमङ्गलो मधुरिपोरानन्दवन्यो महान्  ।
नानापुष्पफलाढ्यवृक्षलतिकारम्यो महत्सेवितो
नानावर्णविहङ्गमालिनिनदैर्हृत्कर्णहारी हि यः  ॥ १२ ॥

काण्डं मारकतं प्रभूतविटपीशाखा सुवर्णात्मिका
पत्रालिः कुरुविन्दकोमलमयी प्रावालिकाः कोरकाः  ।
पुष्पाणां निकरः सुहीरकमयो वैदूर्यकीया फल
श्रेणी यस्य स कोऽपि शाखिनिकरो यत्रातिमात्रोज्ज्वलः  ॥ १३ ॥

तन्मध्ये द्विजभव्यलोकनिकरागारालिरम्याङ्गनम्
आरामोपवनालिविलसद्वेदीविहारास्पदम्  ।
सद्भक्तिप्रभया विराजितमहाभक्तालिनित्योत्सवं
प्रत्यागारमघारिमूर्तिसुमहद्भातीह यत्पत्तनम्  ॥ १४ ॥

एवंभूते श्रीनवद्वीपमध्ये मनसि निवासं कृत्वा तत्र श्रीगुरुदेवस्य शय्योत्थानमुखप्रक्षालनदन्तधावनादिक्रमेण यथायोग्यं सेवां कुर्यात्सेवानन्तरं ध्यायेत्यथा यामले

तत्र श्रीगुरुध्यानम्

कृपामरन्दान्वितपादपङ्कजं
श्वेताम्बरं गौररुचिं सनातनम्  ।
शन्दं सुमाल्याभरणं गुणालयं
स्मरामि सद्भक्तमहं गुरुं हरिम्  ॥ १५ ॥

श्रीगुरुपरमगुरुपरात्परगुरुपरमेष्ठिगुरूणामनुगामित्वेन श्रीमन्महाप्रभोर्मन्दिरं गच्छेत् ।
तत्र तद्आज्ञया श्रीनवद्वीपचन्द्रस्य शय्योत्थानं सुवासितजलेन श्रीमुखप्रक्षालनादिक्रमेण सेवां कुर्यात् ।

तत्र श्रीमन्महाप्रभोर्ध्यानं यथा ऊर्द्ध्वाम्नाये (३.१५)

द्विभुजं स्वर्णरुचिरं वराभयकरं तथा  ।
प्रेमालिङ्गनसम्बद्धं गृणन्तं हरिनामकम्  ॥ १६ ॥

अनन्तरं श्रीवृन्दावनं ध्यायेत्

वृन्दावनं दिव्यलतापरीतं
लताश्च पुष्पस्फुरिताग्रभाजः  ।
पुष्पाण्यपि स्फीतमधुव्रतानि
मधुव्रताश्श्रुतिहारिगीताः  ॥ १७ ॥

मध्ये वृन्दावने रम्ये पञ्चाशत्कुञ्जमण्डिते  ।
कल्पवृक्षनिकुञ्जे तु दिव्यरत्नमये गृहे  ॥ १८ ॥

तत्र सिद्धदेहेन श्रीराधाकृष्णयोर्निशान्तलीलां स्मरेद्यथा

निशावसाने श्रीराधाकृष्णौ श्रीवृन्दानियुक्तरसमयपरमविदग्धशुकशारिवृन्दपद्यपठनजनितप्रबोधावपि गाढोपगूहनसुखभङ्गादसहिष्णुतया क्षणमवकाश्यमानजागरौ तत्तत्पद्यप्रपठितनिशावसानसातङ्कौ पुष्पमयानन्दतल्पोत्थितौ स्वस्वकुञ्जात्तत्कालागतश्रीमल्ललिताविशाखादिप्रियसखीवृन्दसनर्मवाग्विलासेन सान्तरानन्दौ कक्खट्य्उदितजटिलाश्रवणात्सशङ्कौ सङ्गत्यागभयम्
असहमानौ तौ भीत्योत्कण्ठाकुलौ स्वस्वगृहं गच्छतः  ।

एवं क्रमेण श्रीगौरचन्द्रस्य श्रीराधाकृष्णयोर्लीलां स्मरेत् ।
निशान्तलीलास्मरणानन्तरं गुर्व्आदीन् दण्डवत्प्रणमेत्यथा

अज्ञानतिमिरान्धस्य ज्ञानाञ्जनशलाकया  ।
चक्षुरुन्मीलितं येन तस्मै श्रीगुरवे नमः  ॥ १९ ॥

इति मन्त्रं पठित्वा श्रीगुरुं दण्डवत्प्रशम्य एवं परमगुरुपरात्परगुरुपरमेष्ठिगुरुगोस्वामिचरणान् क्रमेण दण्डवत्प्रणमेत् ।
ततः श्रीगौरचन्द्रं प्रणमेत्

विश्वम्भराय गौराय चैतन्याय महात्मने  ।
शचीपुत्राय मित्राय लक्ष्मीशाय नमो नमः  ॥ २० ॥
नित्यानन्दमहं वन्दे कर्णे लम्बितमौक्तिकम्  ।
चैतन्याग्रजरूपेण पवित्रीकृतभूतलम्  ॥ २१ ॥

निस्तारिताशेषजनं दयालुं
प्रेमामृताब्धौ परिमग्नचित्तम्  ।
चैतन्यचन्द्रादृतमर्चितं तम्
अद्वैतचन्द्रं शिरसा नमामि  ॥ २२ ॥

गदाधर नमस्तुभ्यं यस्य गौराङ्गो जीवनम्  ।
नमस्ते श्रीश्रीनिवासपण्डित प्रेमविग्रह  ॥ २३ ॥

एवं क्रमेण गौरभक्तगणान् दण्डवत्प्रणमेत् ।

श्रीनवद्वीपधाम्ने नमः  ।
श्रीगङ्गायै नमः  ।
श्रीसङ्कीर्तनाय नमः  ।
श्रीगौडमण्डलाय नमः  ।

कन्दर्पकोटिरम्याय स्फुरद्इन्दीवरत्विषे  ।
जगन्मोहनलीलाय नमो गोपेन्द्रसूनवे  ॥ २४ ॥
तप्तकाञ्चनगौराङ्गि राधे वृन्दावनेश्वरि  ।
वृषभानुसुते देवि प्रणमामि हरिप्रिये  ॥ २५ ॥

श्रीराधिकाप्राणसमां कनीयसीं
विशाखिकाशिक्षितसौख्यसौष्ठवाम्  ।
लीलामृतेनोच्छलिताङ्गमाधुरीम्
अनङ्गपुर्वां प्रणमामि मञ्जरीम्  ॥ २६ ॥

ललितादिपरमप्रेष्ठसखीवृन्देभ्यो नमः  ।
कुसुमिकादिसखीवृन्देभ्यो नमः  ।
कस्तूर्यादिनित्यसखीवृन्देभ्यो नमः  ।
शशिमुख्यादिप्राणसखीवृन्देभ्यो नमः  ।
कुरङ्गाक्ष्यादिप्रियसखीवृन्देभ्यो नमः  ।
श्रीरूपादिमञ्जरीभ्यो नमः  ।
श्रीदामादिसखिवृन्देभ्यो नमः  ।
सर्वगोपगोपीभ्यो नमः  ।
व्रजवासिभ्यो नमः  ।
श्रीवृन्दाविपिनेभ्यो नमः  ।
श्रीरासमण्डलाय नमः  ।
श्रीयमुनायै नमः  ।
श्रीराधाकुण्डश्यामकुण्डाभ्यां नमः  ।
श्रीगोवर्धनाय नमः  ।
श्रीद्वादशविपिनेभ्यो नमः  ।
श्रीव्रजमण्डलाय नमः  ।
श्रीमथुरामण्डलाय नमः  ।
सर्वावतारेभ्यो नमः  ।
अनन्तकोटिवैष्णवेभ्यो नमः  ।

वाञ्छाकल्पतरुभ्यश्च कृपासिन्धुभ्य एव च  ।
पतितानां पावनेभ्यो वैष्णवेभ्यो नमो नमः  ॥ २७ ॥

अथ स्नानमाचरेत्यथानद्यादौ प्रवाहाभिमुखे तडागादिषु पूर्वाभिमुखी तीर्थानि आह्वयेद्यथा

गङ्गे च यमुने चैव गोदावरि सरस्वति  ।
नर्मदे सिन्धो कावेरि जलेऽस्मिन् सन्निधिं कुरु  ॥ २८ ॥

महापापभङ्गे दयालो नु गङ्गे
महेशोत्तमाङ्गे लसच्चित्तरङ्गे  ।
द्रवब्रह्मधामाच्युताङ्घ्र्यब्जजे मा
पुनीहीनकन्ये प्रवाहोर्मिधन्ये  ॥ २९ ॥

विष्णोर्नाभ्य्अम्बुमध्याद्वरकमलमभूत्तस्य नालीसुमेरोर्
मध्ये निःस्यन्दमाना त्वमसि भगवति ब्रह्मलोकात्प्रसूता  ।
खाद्भ्रष्टा रुद्रमूर्ध्नि प्रणिपतितजला गां गतासीति गङ्गा
कस्त्वां यो नाभिवन्देन्मधुमथनहरब्रह्मसम्पर्कपूताम्  ॥ ३० ॥

गङ्गा गङ्गेति यो ब्रूयात् योजनानां शतैरपि  ।
मुच्यते सर्वपापेभ्यो  विष्णुलोकं स गच्छति  ॥ ३१ ॥

चिदानन्दभानोः सदा नन्दसूनोः
परप्रेमपात्री द्रवब्रह्मगात्री  ।
अघानां लवित्री जगत्क्षेमधात्री
पवित्रीक्रियान्नो वपुर्मित्रपुत्री  ॥ ३२ ॥

राधिकासमसौभाग्य सर्वतीर्थप्रवन्दित  ।
प्रसीद राधिकाकुण्ड स्नामि ते सलिले शुभे  ॥ ३३ ॥

ततः शुक्लवस्त्रे परिधाय श्रीहरिमन्दिरधारणं कृत्वा श्रीहरिनामाक्षरमङ्कयेद्गात्रे

ललाटे केशवं ध्यायेन्  नारायणमथोदरे  ।
वक्षःस्थले माधवं तु  गोविन्दं कण्ठकूपके  ॥ ३४ ॥
विष्णुं च दक्षिणे कुक्षौ  बाहौ च मधुसूदनम्  ।
त्रिविक्रमं कन्धरे तु  वामनं वामपार्श्वके  ॥ ३५ ॥
श्रीधरं वामबाहौ तु  हृषीकेशं च कन्धरे  ।
पृष्ठे तु पद्मनाभं च  कट्यां दामोदरं न्यसेत् ।
तत्प्रक्षालनतोयं तु  वासुदेवेति मूर्धनि  ॥ ३६ ॥

पूर्ववत्स्थिरासने स्थिरचित्तः तत्रादौ श्रीनवद्वीपमध्ये श्रीरत्नमन्दिरे रत्नसिंहासनोपरि भक्तवृन्दपरिसेवितं श्रीश्रीकृष्णचैतन्यदेवं गुर्वादिक्रमेण ध्यात्वा पूजयेत् ।

तत्रादौ श्रीजगन्नाथमिश्रस्य मन्दिरं ध्यायेत् ।
यथा चैतन्यार्चनचन्द्रिकायाम्

श्रीजगन्नाथमिश्रस्य  मन्दिराङ्गनमुत्तमैः  ।
नानारत्नमणियुक्तैर्विचित्रमन्दिरपुरम्  ॥ ३७ ॥

तन्मध्ये रविकान्तिनिन्दिकनकप्राकारसतोरशं
श्रीनारायणगेहमग्रविलसत्संकीर्तनप्राङ्गणम्  ।
लक्ष्म्य्अन्तःपुरपाकभोगशयनश्रीचन्द्रशालं पुरं
यद्गौराङ्गहरेर्विभाति सुखदं स्वानन्दसंवृहितम्  ॥ ३८ ॥

तन्मध्ये नवचूडरत्नकलसं व्रजेन्द्ररत्नान्तरा*
मुक्तादामविचित्रहेमपटलं सद्भक्तिरत्नाचितम्  ।
वेदद्वारसद्अष्टमृष्टमणिरुट्शोभाकवाटान्वितं
सच्चन्द्रातपपद्मरागविधुरत्नालम्बियन्मन्दिरम्  ॥ ३९ ॥

तन्मध्ये मणिचित्रहेमरचिते मन्त्रार्णयन्त्रान्विते
षट्कोणान्तरकर्णिकारशिखरश्रीकेशरैः सन्निभे  ।
कूर्माकारमहिष्ठयोगमहसि श्रीयोगपीठाम्बुजे
राकेशावलिसूर्यलक्षविमले यद्भाति सिंहासनम्  ॥ ४० ॥

पार्श्वाधःपद्मपटिघटितहरिमणिस्तम्भवैदूर्यपृष्ठं
चित्रछादावलम्बिप्रवरमणिमहामौक्तिकं कान्तिजालम्  ।
तूलान्तश्चीनचेलासनम्उडुपमृदुप्रान्तपृष्ठोपधानं
स्वर्णान्तश्चित्रमन्त्रं वसुहरिचरणध्यानगम्याष्टकोशम्  ॥ ४१ ॥

तन्मध्ये श्रीगौरचन्द्रं वामे श्रीलगदाधरम्  ।
तद्दक्षिणेऽवधूतेन्द्रं श्रीलाद्वैतं ततः स्मरेत् ॥ ४२ ॥
तद्दक्षिणे श्रीनिवासं स्मरेत्श्रीपण्डितोत्तमम्  ।
स्मरेत्श्रीभक्तवृन्दं च चतुर्दिक्षु सुवेष्टितम्  ॥ ४३ ॥
श्रीमद्गौरभक्तवृन्दे स्वीयस्वीयगणान्विते  ।
रूपस्वरूपप्रमुखे स्वगणस्थान् गुरून् स्मरेत् ॥ ४४ ॥

तत्रादौ श्रीगुरुस्मरणं यथा सनत्कुमारसंहितायाम्

शशाङ्कायुतसंकाशं वराभयलसत्करं  ।
शुक्लाम्बरधरं दिव्यशुक्लमाल्यानुलेपनम्  ॥ ४५ ॥
प्रसन्नवदनं शान्तं भजनानन्दनिर्वृतम्  ।
दिव्यरूपधरं ध्यायेद्वरदं कमलेक्षणम्  ॥ ४६ ॥
रूपपूर्वगुरुगणान्उगतं सेवनोत्सुकम्  ।
एवं रूपं गुरुं ध्यायेन्मनसा साधकः शुचिः  ॥ ४७ ॥

तत्समीपे सेवोत्सुकमात्मानं भावयेद्यथा

दिव्यश्रीहरिमन्दिराढ्यतिलकं कण्ठं सुमालान्वितं
वक्षः श्रीहरिनामवर्णसुभगं श्रीखण्डलिप्तं पुनः  ।
शुद्धं शुभ्रनवाम्बरं विमलतां नित्यं वहन्तीं तनुं
ध्यायेच्छ्रीगुरुपादपद्मनिकटे सेवोत्सुकां चात्मनः  ॥ ४८ ॥

श्रीमन्मौक्तिकदामबद्धचिकुरं सुस्मेरचन्द्राननं
श्रीखण्डागुरुचारुचित्रवसनं स्रग्दिव्यभूषाञ्चितम्  ।
नृत्यावेशरसानुमोदमधुरं कन्दर्पवेशोज्ज्वलं
चैतन्यं कनकद्युतिं निजजनैः संसेव्य्मानं भजे  ॥ ४९ ॥

कञ्जारेन्द्रविनिन्दिसुन्दरगतिं श्रीपादमिन्दीवर*
श्रेणीश्यामसद्अम्बरं तनुरुचा सान्ध्येन्दुसंमर्दकम्  ।
प्रेमोद्घूर्णसुकञ्जखञ्जनमदाजिन्नेत्रहास्याननं
नित्यानन्दमहं स्मरामि सततं भूषोज्ज्वलाङ्गश्रियम्  ॥ ५० ॥

सद्भक्तालिनिषेविताङ्घ्रिकमलं कुन्देन्दुशुक्लाम्बरं
शुद्धस्वर्णरुचिं सुबाहुयुगलं स्मेराननं सुन्दरम्  ।
श्रीचैतन्यदृशं वराभयकरं प्रेमाङ्गभूषाञ्चित*
मद्वैतं सततं स्मरामि परमानन्दैककन्दं प्रभुम्  ॥ ५१ ॥

कारुण्यैकमरन्दपद्मचरणं चैतन्यचन्द्रद्युतिं
ताम्बूलार्पणभङ्गिदक्षिणकरं श्वेताम्बरं सद्वरम्  ।
प्रेमानन्दतनुं सुधास्मितमुखं श्रीगौरचन्द्रेक्षणं
ध्यायेच्छ्रीलगदाधरं द्विजवरं माधुर्यभूषोज्ज्वलम्  ॥ ५२ ॥

श्रिचैतन्यपदारविन्दमधुपाः सत्प्रेमभूषोज्ज्वलाः
शुद्धस्वर्णरुचो दृग्अम्बुपुलकस्वेदैः सद्अङ्गश्रियः  ।
सेवोपायनपाणयः स्मितमुखाः शुक्लाम्बराः सद्वराः
श्रीवासादिमहाशयान् सुखमयान् ध्यायेम तान् पार्षदान्  ॥ ५३ ॥

इति स्मरणानन्तरं श्रीगुरोराज्ञया श्रीमन्महाप्रभुं षोडशोपचारादिभिः तन्मूलमन्त्रेणैव पूजयेत् ।
श्रीमन्महाप्रभुमन्त्रोद्धारो यथा ऊर्द्ध्वाम्नाये श्रीव्यासं प्रति श्रीनारदवाक्यम् (३.१४१६)

अहो गूढतमः प्रश्नो भवता परिकीर्तितः  ।
मन्त्रं वक्ष्यामि ते ब्रह्मन्महापुण्यप्रदं शुभम्  ॥ ५४ ॥
क्लीं गौराय नम इति सर्वलोकेषु पूजितः  ।
मायारमानङ्गबीजैः वाग्बीजेन च पूजितः  ।
षडक्षरः कीर्तितोऽयं मन्त्रराजः सुरद्रुमः  ॥ ५५ ॥

मन्त्रो यथाक्लिं गौराय नमः; ह्रीं, श्रीं, क्लीं, ऐं गौराय नमः  ।

एतत्पाद्यम्, एतदर्घ्यम्, एतदाचमनीयम्, एष गन्धः, एतत्पुष्पम्, एष धूपः, एष दीपः, एतन्नैवेद्यम्, एतत्पानीयजलम्, इदमाचमनीयम्, एतत्ताम्बूलम्, एतद्गन्धमाल्यम्, एष पुष्पाञ्जलिरित्यादि  ।

एवं श्रीनित्यानन्दप्रभुं पूजयेत्, श्रीमन्नित्यानन्दप्रभोर्मन्त्रोद्धारो यथा (ब्रह्माण्डपुराणे धरणीशेषसम्वादे)

इति नामाष्टशतकं मन्त्रं निवेदितं शृणु  ।
मया त्वयि पुरा प्रोक्तं कामबीजेति संज्ञकम्  ॥ ५६ ॥
वह्निबीजेन पूतान्ते चादौ देव नमस्तथा  ।
जाह्नवीपदं तत्रैव वल्लभाय ततः परम्  ।
इति मन्त्रो द्वादशार्णः सर्वत्रैव मनोहरः  ॥ ५७ ॥

मन्त्रो यथाक्लिं देवजाह्नवीवल्लभाय स्वाहा  ।
इति मन्त्रेणैव पूजयेत् ।

एवं श्र्यद्वैतप्रभुं पूजयेत् ।
अथ श्र्यद्वैतप्रभोर्मन्त्रोद्धारो यथा पाद्मे

अहो गूढतमः प्रश्नो नारद मुनिसत्तम  ।
न प्रकाश्यस्त्वया ह्येतद्गुह्याद्गुह्यतरं महत् ॥ ५८ ॥
कामबीजसमायुक्ता अद्वैतवह्निनायिका  ।
ङेऽन्ता वै ऋषिवर्णोऽयं मन्त्रः सर्वातिदुर्लभः  ॥ ५९ ॥

मन्त्रो यथाक्लीमद्वैताय स्वाहा  ।

तद्अनन्तरं श्रीमन्महाप्रभोः शेषनिर्माल्येन श्रीगदाधरपण्डितं पूजयेत्तन्मन्त्रेणैव, श्रीगदाधरपण्डितमन्त्रो यथाश्रीं गदाधराय स्वाहा  ।


अथ तथैव श्रीश्रीवासादिभक्तान् गुरुवर्गादीन्महाप्रभुनिर्माल्यप्रसादेन पूजयेत्, स्वस्वनामचतुर्थ्यन्तेन श्रीगुरुदेवं तु तन्मूलमन्त्रेणैव पूजयेत् ।

श्रीगुरुमन्त्रोद्धरो यथा बृहद्ब्रह्माण्डपुराणे सूतशौनकसम्वादे

श्रीं गुमित्येव भगवद्गुरवे वह्निवल्लभा  ।
दशार्णमन्त्रराजश्च सर्वकार्येषु रक्षिता  ॥ ६० ॥

मन्त्रो यथाश्रीं गुं भगवद्गुरवे स्वाहा  ।

ततोऽवशेषनिर्माल्यादिकं गृह्णीयात्; स्थानान्तरे च संस्थाप्य प्रभुपादपद्मे पुष्पाञ्जलिं दत्त्वा आरात्रिकं कुर्यात् ।
तद्अन्तरं चामरव्यजनादिकं कृत्वा श्रीगुरुपार्श्वे तिष्ठन् ध्यानानुक्रमेण निरीक्षणं कृत्वा ततो बहिःपूजयेत् ।
बहिःपूजां कृत्वानन्तरं स्वस्वगायत्रीमन्त्रान् जपेत्क्रमात्

तत्रादौ श्रीगुरुगायत्री यथा पाद्मेश्रीं गुरुदेवाय विद्महे गौरप्रियाय धीमहि तन्नो गुरुः प्रचोदयात् ।

प्रथमं मन्त्रगुरोः पूजा पश्चाच्चैव ममार्चनम्  ।
कुर्वन् सिद्धिमवाप्नोति ह्यन्यथा निष्फलं भवेत् ॥ ६१ ॥
ध्यानादौ श्रीगुरोर्मूर्तिं पूजादौ च गुरोः पूजाम्  ।
जपादौ च गुरोर्मन्त्रं ह्यन्यथा निष्फलं भवेत् ॥ ६२ ॥

ततो जपलक्षणं यथा (श्रीहरिभक्तिविलासः १७.१४३, १२९)

न कम्पयेच्छिरो ग्रीवां दन्तान्नैव प्रकाशयेत् ।
मनःसंहरणं शौचं मौनं मन्त्रार्थचिन्तनम्  ॥ ६३ ॥
मनोमध्ये स्थितो मन्त्रो मन्त्रमध्ये स्थितं मनः  ।
मनोमन्त्रं समायुक्तमेतद्धि जपलक्षणम्  ॥ ६४ ॥

अथ जपाङ्गुल्यादिनियमः (श्रीहरिभक्तिविलासः १७.११६१२०)

तत्राङ्गुलिजपं कुर्वन् साङ्गुष्ठाङ्गुलिभिर्जपेत् ।
अङ्गुष्ठेन विना कर्म कृतस्तदफलं भवेत् ॥ ६५ ॥
कनिष्ठानामिका मध्या चतुर्थी तर्जनी मता  ।
तिस्रोऽङ्गुल्यस्त्रिपर्वा स्युर्मध्यमा चैकपर्विका  ॥ ६६ ॥
पर्वद्वयं मध्यमाया जपकाले विवर्जयेत् ।
एवं मेरुं विजानीयाद्ब्रह्मणा दूषितं स्वयम्  ॥ ६७ ॥
आरभ्यानामिकामध्यात्प्रदक्षिणमनुक्रमात् ।
तर्जनीमूलपर्यन्तं क्रमाद्दशसु पर्वसु  ॥ ६८ ॥
अङ्गुलिर्न वियुञ्जीत किञ्चित्सङ्कोचयेत्तलम्  ।
अङ्गुलीनां वियोगे तु छिद्रेषु स्रवते जपः  ॥ ६९ ॥

मध्यमा चैकपर्विका इत्युक्तेः केचित्मध्यमामध्यपर्व गृह्णन्ति तन्न  ।

अथ जपक्रमो यथा

प्रथमं गुरुदेवस्य मन्त्रगायत्रीं संस्मरेत् ।
ततः श्रीगौरचन्द्रस्य गायत्र्युच्चारणं तथा  ॥ ७० ॥
श्रीलावधूतेन्द्राद्वैतमन्त्रगायत्रीं संस्मरेत् ।
ततः श्रीगदाधरस्य श्रीवासपण्डितस्य च  ॥ ७१ ॥

श्रीगुरुदेवस्य मन्त्रो यथाश्रीं गुं भगवद्गुरवे स्वाहा  ।
अथ गायत्रीश्रीं गुरुदेवाय विद्महे, गौरप्रियाय धीमहि, तन्नो गुरुः प्रचोदयात् ।

इति श्रीगुरुगायत्रीस्मरणानन्तरं गुरुवर्गान् स्मरेत्; स्मरणक्रमो यथा
श्रीगुरुपरमगुरुरित्यादिक्रमेण स्वस्वप्रणाल्य्अनुसारेण स्वस्वपरिवारेश्वरपरमपरमेष्ठिगुरुपर्यन्तं ध्यानं कृत्वा स्वीयस्वीयनामानि चतुर्थ्यन्तं कृत्वा जपानन्तरं श्रीश्रीचैतन्यमहाप्रभोर्मन्त्रं गायत्रीं च स्मरेत् ।

मन्त्रो यथा क्लीं गौराय स्वाहा  ।
गायत्री यथा क्लीं चैतन्याय विद्महे विश्वम्भराय धीमहि तन्नो गौरः प्रचोदयात् ।

मन्त्रो यथा क्लीं देवजाह्नवीवल्लभाय स्वाहा  ।
गायत्री यथा क्लीं नित्यानन्दाय विद्महे सङ्कर्षणाय धीमहि तन्नो बलः प्रचोदयात् ।

मन्त्रो यथा क्लीमद्वैताय स्वाहा  ।
गायत्री यथा क्लीमद्वैताय विद्महे महाविष्णवे धीमहि तन्नो अद्वैतः प्रचोदयात् ।

मन्त्रो यथा श्रीं गदाधराय स्वाहा  ।
गायत्री यथा गां गदाधराय विद्महे पण्डिताख्याय धीमहि तन्नो गदाधरः प्रचोदयात् ।

मन्त्रो यथा श्रीं श्रीवासाय स्वाहा  ।
गायत्री यथा श्रीं श्रीवासाय विद्महे नारदाख्याय धीमहि तन्नो भक्तः प्रचोदयात् ।

श्री श्री गौरगदाधर मन्त्रो यथा क्लीं श्रीं गौरगदाधराय स्वाहा  ।

अनन्तरं स्तवप्रणामादि कृत्वा श्रीगौरचन्द्राष्टकालीयसूत्रानुसरेण स्मरेत्

गौरस्य शयनोत्थानात्पुनस्तच्छयनावधि  ।
नानोपकरणैः कुर्यात्सेवनं तत्र साधकः  ॥ ७२ ॥
श्रीनवद्वीपचन्द्रस्य चरितामृतमद्भुतम्  ।
चिन्त्यतां चिन्त्यतां नित्यं मानससेवनोत्सुकः  ॥ ७३ ॥
निशान्ते गौरचन्द्रस्य शयनं च निजालये  ।
प्रातःकाले कृतोत्थानं स्नानं तद्भोजनादिकम्  ॥ ७४ ॥
पूर्वाह्नसमये भक्तमन्दिरे परमोत्सुकम्  ।
मध्याह्ने परमाश्चर्यकेलिं सुरसरित्तटे  ॥ ७५ ॥
अपराह्ने नवद्वीपभ्रमणं भूरिकौतुकम्  ।
सायाह्ने गमनं चारुशोभनं निजमन्दिरे  ॥ ७६ ॥
प्रदोषे प्रियवर्गाढ्यं श्रीवासभवने तथा  ।
निशायां स्मरेदानन्दं श्रीमत्संकीर्तनोत्सवम्  ॥ ७७ ॥

एवं श्रीचैतन्यदेवं निषेव्य सिद्धदेहेन श्रीकृष्णसेवाङ्गं विदध्यात् ।
अत्र कारिका

तच्चिन्तनादिसमये कुर्यात्तदनुसारतः  ।
चिन्तनं तु तयोस्तत्र वसन् गुरुगणान्वितः  ॥ ७८ ॥
पुनश्चाक्षुषलीलेऽस्मिन् सिद्धदेहेन साधकः  ।
मनसा मानसीं सेवामष्टकालोचितां व्रजेत् ॥ ७९ ॥
साधकः सिद्धदेहेन कुर्यात्कृष्णप्रियागृहे  ।
गुरुरूपप्रियापार्श्वे ललितादि सखीगणे  ॥ ८० ॥
निवासं यावटे नित्यं गुरुरूपासखीयुतः  ।
श्रीयावटपुरे श्रीमद्वृषभानुपुरेऽपि च  ॥ ८१ ॥
नन्दीश्वरपुरे राधाकृष्णकुण्डतटद्वये  ।
श्रीमद्वृन्दावने रम्ये श्रीमद्वृन्दावनेशयोः  ॥ ८२ ॥
प्रातराद्यष्टसमये सेवनं तु क्रमेण च  ।
नानोपकरणैर्दिव्यैर्भक्ष्यभोज्यादिभिः सदा  ।
चामरव्यजनाद्यैश्च पादसंवाहनादिभिः  ॥ ८३ ॥
किशोरी गोपवनिता सर्वालङ्कारभूषिता  ।
पृथुतुङ्गकुचद्वन्द्वा चतुःषष्टिगुणान्विता  ॥ ८४ ॥
निगूढभावा गोविन्दे मदनानन्दमोहिनी  ।
नानारसकलालापशालिनी दिव्यरूपिनी  ॥ ८५ ॥
सङ्गीतरससंजातभावोल्लासभरान्विता  ।
दिवानिशं मनोमध्ये द्वयोः प्रेमाभराकुला  ॥ ८६ ॥
सर्वलक्षनसम्पन्ना भावहावादिभूषिता  ।
गुरुप्रसादजननी गुरुरूपाप्रियानुगा  ।
गान्धर्विकास्वयूथस्था ललितादिगणान्विता  ॥ ८७ ॥
स्वयूथेश्वर्य्अनुगता यावटग्रामवासिनी  ।
चिन्तनीयाकृतिः सा च कामरूपानुगामिनी  ॥ ८८ ॥
चिद्आनन्दरसमयी द्रुतहेमसमप्रभा  ।
सुचीननीलवसना नानालङ्कारभूषिता  ॥ ८९ ॥
श्रीराधाकृष्णयोः पार्श्ववर्तिनी नवयौवना  ।
गुरुदत्तस्य नाम्नोऽस्या माता वर्गाद्यमञ्जरी  ।
पिता वर्गतृतीयाख्यो वर्गान्ताह्वयकः पतिः  ॥ ९० ॥
निवासो यावटे तस्या दक्षिणा मृद्विका हि सा  ।
श्रीराधावस्त्रसेवाढ्या नानालङ्कारभूषिता  ॥ ९१ ॥
अस्यैव सिद्धदेहस्य साधनानि यथाक्रमम्  ।
एकादशप्रसिद्धानि लक्ष्यन्तेऽतिमनोहरम्  ॥ ९२ ॥
नाम रूपं वयो वेशः सम्बन्धो यूथ एव च  ।
आज्ञा सेवा पराकाष्ठा पाल्यदासी निवासकः  ॥ ९३ ॥

एतेषां विशेषलक्षणान्युच्यन्ते

श्रीरूपमञ्जरीत्यादिनामाख्यानानुरूपतः  ।
चिन्तनीयं यथायोग्यं स्वनाम व्रजसुभ्रुवाम्  ॥ ९४ ॥
रूपं यूथेश्वरीरूपं भावनीयं प्रयत्नतः  ।
त्रैलोक्यमोहनं कामोद्दीपनं गोपिकापतेः  ॥ ९५ ॥
वयो नानाविधं तत्र यत्तु त्रिदशवत्सरम्  ।
माधुर्याद्भुतकैशोरं विख्यातं व्रजसुभ्रुवाम्  ॥ ९६ ॥
वेशो नीलपटाद्यैश्च विचित्रालङ्कृतैस्तथा  ।
स्वस्य देहानुरूपेण स्वभावरससुन्दरः  ॥ ९७ ॥
सेव्यसेवकसम्बन्धः स्वमनोवृत्तिभेदतः  ।
प्राणात्ययेऽपि सम्बन्धं न कदा परिवर्तयेत् ॥ ९८ ॥
यथा यूथेश्वरीयूथः सदा तिष्ठति तद्वशे  ।
तथैव सर्वथा तिष्ठेद्भूत्वा तद्वशवर्तिनी  ॥ ९९ ॥
यूथेश्वर्याः शिरस्याज्ञामादाय हरिराधयोः  ।
यथोचितां च शुश्रूषां कुर्यादानन्दसंयुता  ॥ १०० ॥
चामरव्यजनादीनां सर्वाज्ञाप्रतिपालनम्  ।
इति सेवा परिज्ञेया यथामति विभागशः  ॥ १०१ ॥
श्रीराधाकृष्णयोर्यद्वद्रूपमञ्जरिकादयः  ।
प्राप्त नित्यसखीत्वं च तथा स्यामिति भावयेत् ॥ १०२ ॥
पाल्यदासी च सा प्रोक्ता परिपाल्या प्रियंवदा  ।
स्वमनोवृत्तिरूपेण या नित्यपरिचारिका  ॥ १०३ ॥
निवासो व्रजमध्ये तु राधाकृष्णस्थली मता  ।
वंशीवटश्च श्रीनन्दीश्वरश्चाप्यतिकौतुकः   ॥ १०४ ॥
अनङ्गमञ्जरी प्रोक्ता विलासमञ्जरी तथा  ।
अशोकमञ्जरी चेति रसमञ्जरिका तथा  ॥ १०५ ॥
रसालमञ्जरी नाम्ना तथा कमलमञ्जरी  ।
करुणामञ्जरी ख्याता विख्याता गुणमञ्जरी  ॥ १०६ ॥
एवं सर्वाश्च विख्याताः स्वस्वनामाक्षरैः पराः  ।
मञ्जर्यो बहुशः रूपगुणशीलवयोऽन्विताः  ॥ १०७ ॥
नामरूपादि तत्सर्वं गुरुदत्तं च भावयेत् ।
तत्र तत्र स्थिता नित्यं भजेत्श्रीराधिकाहरी  ॥ १०८ ॥
भावयन् साधको नित्यं स्थित्वा कृष्णप्रियागृहे  ।
तदाज्ञापालको भूत्वा कालेष्वष्टसु सेवते  ॥ १०९ ॥
सखीनां सङ्गिनीरूपामात्मानं भावनामयीम्  ।
आज्ञासेवापराकाष्ठाकृपालङ्कारभूषिताम्  ।
ततश्च मञ्जरीरूपान् गुर्वादीनपि संस्मरेत् ॥ ११० ॥

अथ प्रातःपूर्वाह्नलीलां स्मृत्वा मध्याह्ने सङ्गमितौ राधाकृष्णौ परस्परसङ्गजनितनानासात्त्विकविकारभूषितौ ललितादिप्रियसखीवृन्दसनर्मवाग्विलासेन जनितपरमानन्दौ नानारसविलासचिह्नौ सम्मग्नमानसौ विहितारण्यलीलौ वृन्दारण्ये सुमहीरुहमूले योगपीठोपरि उपविष्टौ एवम्भूतौ राधाकृष्णौ संस्मरेत् ।


प्रथमं षड्दलं पद्मं तद्बहिर्वसुपत्रकम्  ।
तद्बहिर्दशपत्रं च दशोपदलसंयुतम्  ॥ १११ ॥
श्रीमद्राधाकृष्णलीलारसपूरितविग्रहम्  ।
तत्तद्इच्छावशेनैवोन्मीलितं भाति मुद्रितम्  ॥ ११२ ॥
प्राकारास्तद्बहिस्तत्र दिक्षु द्वारचतुष्टयम्  ।
चतुष्कोणाश्च षड्दल्यां षट्पद्य्अष्टादशाक्षरी  ॥ ११३ ॥

यथा ब्रह्मसंहितायाम् (२४)

सहस्रपत्रं कमलं गोकुलाख्यं महत्पदम्  ।
तत्कर्णिकारं तद्धाम तद्अनन्तांशसम्भवम्  ॥ ११४ ॥
कर्णिकारं महद्यन्त्रं षट्कोशं वज्रकीलकम्  ।
षड्अङ्गं षट्पदीस्थानं प्रकृत्या पुरुषेण च  ॥ ११५ ॥
प्रेमानन्दमहानन्दरसेनावस्थितं हि यत् ।
ज्योतीरूपेण मनुना  कामबीजेन सङ्गतम्  ॥ ११६ ॥
तत्किञ्जल्कं तद्अंशानां तत्पत्राणि श्रियामपि  ॥ ११७ ॥

एवम्भूत योगपीठे श्रीश्रीराधाकृष्णौ स्मरेत् ।

अथ श्रीकृष्णचन्द्रस्य वयोवेशादयोऽखिलाः  ।
रसशास्त्रानुसारेण निरूप्यन्ते यथामति  ॥ ११८ ॥

(भक्तिरसामृतसिन्धु २.१.३०८, ९)

वयः कौमारपौगण्डकैशोरमिति तत्त्रिधा  ॥ ११९ ॥
कौमारं पञ्चमाब्दान्तं पौगण्डं दशमावधि  ।
आषोडशाच्च कैशोरं यौवनं स्यात्ततः परम्  ॥ १२० ॥
आद्यमध्यान्तभेदेन कौमारादीनि च त्रिधा  ।
अष्टमासाधिकं वर्षं भागत्वेन च कीर्तितम्  ॥ १२१ ॥

तद्यथाआद्यकौमारमष्टमासाधिकमेकवर्षमेवं मध्यकौमारम्, एवं च शेषकौमारम्; एवं पञ्चमवर्षपर्यन्तं कौमारं ज्ञेयम्  ।
आद्यपौगण्डमष्टमासाधिकमेकवर्षम्; एवं मध्यपौगण्डम्; एवं च शेषपौगण्डम्; एवं च क्रमेण षष्ठवर्षमारभ्य दशवर्षपर्यन्तं पौगण्डं ज्ञेयम्  ।
आद्यकैशोरं सार्धदिनद्वयोत्तरैकादशमासाधिकमेकवर्षम्; एवं मध्यकैशोरम्; एवं शेषकैशोरम्; क्रमेणैकादशवर्षमारभ्य पञ्चदशवर्षनवमाससार्धसप्तदिनपर्यन्तं कैशोरं ज्ञेयम् ।

अथ श्रीकृष्णस्य व्रजलीलातत्र श्रीकृष्णस्य व्रजलीला पञ्चदिनोत्तरषड्मासाधिकदशवर्षीया ज्ञेया (१०६५) अथ च (भागवतम् ३.२.२६)

एकादशसमास्तत्र गूढार्चिः सबलोऽवसत् ॥ १२२ ॥

महाराजकुमारतया भोगातिशयेन समृद्ध्या वर्षमासदिनानां सार्धतया सार्धसप्तदिनोत्तरनवमासाधिकपञ्चदशवर्षपरिमितं श्रीकृष्णस्य वयो ज्ञेयम् (१५९७ १।२)  ।


अत्रैव शेषकैशोरे षोडशहायने सदा  ।
व्रजे विहारं कुरुते श्रीमन्नन्दस्य नन्दनः  ॥ १२३ ॥
वंशीपाणिः पीतवासा इन्द्रनीलमणिद्युतिः  ।
कण्ठे कौस्तुभशोभाढ्यो मयूरदलभूषणः  ॥ १२४ ॥
गुञ्जाहारलसद्वक्षा रत्नहारविराजितः  ।
वनमालाधरो निष्क शोभोल्लसितकण्ठकः  ॥ १२५ ॥
वामभागस्थितस्वर्णरेखाराजद्उरःस्थलः  ।
वैजयन्तीलसद्वक्षा गजमौक्तिकनासिकः  ॥ १२६ ॥
कर्णयोर्मकराकारकुण्डलाभ्यां विराजितः  ।
रत्नकङ्कनयुग्घस्तः कौङ्कुमं तिलकं दधत् ॥ १२७ ॥
किङ्किणीयुक्तकटिको रत्ननूपुरयुक्पदः  ।
मालतीमल्लिके जातियूथी केतकीचम्पके  ॥ १२८ ॥
नागकेशर इत्यादि पुष्पमालास्वलङ्कृतः  ।
इति वेशधरः श्रीमान् ध्येयः श्रीनन्दनन्दनः  ॥ १२९ ॥

शृङ्गं वामोदरपरिसरे तुन्दबन्धान्तरस्थं
दक्षे तद्वन्निहितमुरलीं रत्नचित्रां दधानः  ।
वामेनासौ सरललगुणं पाणिना पीतवर्णं
लीलाम्भोजं कमलनयनः कम्पयन् दक्षिणेन  ॥ १३० ॥

अस्यैव कृष्णचन्द्रस्य मन्त्राः सन्ति त्रयोऽमलाः  ।
सिद्धाः कृष्णस्य सत्प्रेमभक्तिसिद्धिकरा मताः  ॥ १३१ ॥

तत्रादौ मन्त्रोद्धारो यथा सनत्कुमारसंहितायाम्

हरेकृष्णौ द्विरावृत्तौ
कृष्ण तादृक्तथा हरे  ।
हरे राम तथा राम
तथा तादृग्घरे मनुः   ॥ १३२ ॥

हरे कृष्ण हरे कृष्ण कृष्ण कृष्ण हरे हरे  ।
हरे राम हरे राम राम राम हरे हरे  ॥ १३३ ॥

अस्य ध्यानं यथा तत्रैव

ध्यायेद्वृन्दावने रम्ये
गोपगोभिरलङ्कृते  ।
कदम्बपादपच्छाये
यमुनाजलशीतले  ॥ १३४ ॥

राधया सहितं कृष्णं
वंशीवादनतत्परम्  ।
त्रिभङ्गललितं देवं
भक्तानुग्रहकारकम्  ॥ १३५ ॥

विशेषतो दशार्णोऽयं
जपमात्रेण सिद्धिदः  ।
पञ्चाङ्गान्यस्य मन्त्रस्य
विज्ञेयानि मनीषिभिः  ॥ १३६ ॥

इति गौतमीयतन्त्रवाक्यात्रागमार्गे दशाक्षरगोपालमन्त्रस्य प्रसिद्धिः; तद्उद्धारो लिख्यते, स यथा गौतमीयतन्त्रे

खान्ताक्षरं समुद्धृत्य
त्रयोदशस्वरान्वितम्  ।
पार्णं तुर्यस्वरयुतं
छान्तं धान्तं तथा द्वयम्  ॥ १३७ ॥

अमृतार्णं मांसयुग्मं
मुखवृत्तेन संयुतम्  ।
भार्शं तु मुखवृत्ताढ्यं
पवनार्णं तथैव च  ॥ १३८ ॥

बीजशक्तिसमायुक्तो
मन्त्रोऽयं समुदाहृतः  ।
गुप्तबीजस्वभावत्वाद्
दशार्णः खलु कथ्यते  ॥ १३९ ॥

ब्रह्मार्णं तुर्यसंयुक्तं
मांसद्वयसमन्वितम्  ।
नादबिन्दुसमायुक्तं
जगद्बीजमुदाहृतम्  ॥ १४० ॥

शुक्रार्णममृतार्णेन
मुखवृत्तेन संयुतम्  ।
गगनं मुखवृत्तेन
प्रोक्ता शक्तिः परात्परा  ॥ १४१ ॥

दशाक्षरो मन्त्रो, यथा क्लीं गोपीजनवल्लभाय स्वाहा  ।

अष्टादशाक्षरो मन्त्रो, यथा क्लीं कृष्णाय गोविन्दाय गोपीजनवल्लभाय स्वाहा  ।

फुल्लेन्दीवरकान्तिमिन्दुवदनं बर्हावतंसप्रियं
श्रीवत्साङ्कमुदारकौस्तुभधरं पीताम्बरं सुन्दरम्  ।
गोपीनां नयनोत्पलार्चिततनुं गोगोपसङ्घावृतं
गोविन्दं कलवेणुवादनपरं दिव्याङ्गभूषं भजे  ॥ १४२ ॥

अथ कामगायत्रीमन्त्रोद्धारो यथा स्वायम्भुवागमे

क्लीं ततः कामदेवाय विद्महे च पदं ततः  ।
ततश्च पुष्पबाणाय धीमहीति पदं ततः  ॥ १४३ ॥
ततस्तन्नोऽनङ्ग इति ततश्चैव प्रचोदयात् ।
एषा वै कामगायत्री चतुर्विंशाक्षरी माता  ॥ १४४ ॥

कामगायत्री, यथा क्लीं कामदेवाय विद्महे पुष्पबाणाय धीमहि तन्नोऽनङ्गः प्रचोदयात् ।

क्रीडासक्तो मदनवशगो राधयालिङ्गिताङ्गः
सभ्रूभङ्गः स्मितसुवदनो मुग्धनेपथ्यशोभः  ।
वृन्दारण्ये प्रतिनवलतासद्मसु प्रेमपूर्णः
पूर्णानन्दो जयति मुरलीं वादयानो मुकुन्दः  ॥ १४५ ॥

यथा बृहद्गौतमीयतन्त्रे
देवी कृष्णमयि प्रोक्ता राधिका परदेवता  ।
सर्वलक्ष्मीमयी सर्वकान्तिः सम्मोहिनी परा  ॥ १४६ ॥

ऋक्परिशिष्टे च
राधया माधवो देवो
माधवेनैव राधिका
विभ्राजन्ते जनेष्वा  ॥ १४७ ॥

मात्स्ये च
वाराणस्यां विशालाक्षी विमला पुरुषोत्तमे  ।
रुक्मिणी द्वारवत्यां तु राधा वृन्दावने वने  ॥ १४८ ॥

पाद्मे च (ऊण्४.५)
यथा राधा प्रिया विष्णोस्तस्याः कुण्डं प्रियं तथा  ।
सर्वगोपीषु सैवैका विष्णोरत्यन्तवल्लभा  ॥ १४९ ॥

(ऊण्४.३४, ६७)
महाभावस्वरूपेयं गुणैरतिवरीयसी  ।
गोपालोत्तरतापन्यां यद्गान्धर्वेति विश्रुता  ॥ १५० ॥
ह्लादिनी या महाशक्तिः सर्वशक्तिवरीयसी  ।
तत्सारभावरूपेयमिति तन्त्रे प्रतिष्ठिता  ॥ १५१ ॥
सुष्ठुकान्तस्वरूपेयं सर्वदा वार्षभानवी  ।
धृतषोडशशृङ्गारा द्वादशाभरणान्विता  ॥ १५२ ॥

तत्र सुष्ठुकान्तस्वरूपा, यथा श्रीकृष्णवाक्यम् (ऊण्४.८)

कचास्तव सुकुञ्चिता मुखमधीरदीर्घेक्षणं
कठोरकुचभाग्उरः क्रशिमशालि मध्यस्थलम्  ।
नते शिरसि दोर्लते करजरत्नरम्यौ करौ
विधूनयति राधिके त्रिजगदेष रुपोत्सवः  ॥ १५३ ॥

धृतषोडशशृङ्गारा यथा (ऊण्४.९)

स्नाता नासाग्रजाग्रन्मणिरसितपटा सूत्रिणी बद्धवेणी
सोत्तंसा चर्चिताङ्गी कुसुमितचिकुर स्रग्विणी पद्महस्ता  ।
ताम्बूलास्योरुबिन्दुस्तवकितचिबुका कज्जलाक्षी सुचित्रा
राधालक्तोज्ज्वलाङ्घ्रिः स्फुरिति तिलकिनी षोडशाकल्पिनीयम्  ॥ १५४ ॥

द्वादशाभरणाश्रिता यथा (ऊण्४.१०)

दिव्यश्चूडामणीन्द्रः पुरटविरचिताः कुण्डलद्वन्द्वकाञ्चि*
निष्काश्चक्रीशलाकायुगवलयघटाः कण्ठभूषोर्मिकाश्च  ।
हारास्तारानुकार भुजकटकतुलाकोटयो रत्नक्प्ता*
स्तुङ्गा पादाङ्गुरीयच्छविरिति रविभिर्भूषणैर्भाति राधा  ॥ १५५ ॥

मध्ये वयसि कैशोर एव तस्याः स्थितिः  ।
पूर्ववद्दिवसगणनया विंशतिदिनोत्तरपञ्चमासाधिकनववर्षपरिमितं मध्यकैशोरं वयः (९५२०); राजकुमारीत्वाद्भोगातिशयेन समृद्ध्या वर्षमासदिनानां सार्धतया पञ्चदशदिनोत्तरमासद्वयाधिकचतुर्दशवर्ष परिमितं वयोऽस्याः ज्ञेयम् (१४२१५)  ।


अस्या मदीयताभावो मधुस्नेहस्तथैव च  ।
मञ्जिष्ठाख्यो भवेद्रागः समर्था केवला रतिः  ॥ १५६ ॥
कन्दर्पकौतुकं कुञ्जं गृहमस्यास्तु यावटे  ।
मातास्याः कीर्तिदा प्रोक्ता वृषभानुः पिता स्मृतः  ॥ १५७ ॥
अभिमन्युः पतिस्तस्या दुर्मुखो देवरः स्मृतः  ।
जटिलाख्या स्मृता श्वश्रूर्ननन्दा कुटिला मता  ॥ १५८ ॥
यथा स्युर्नायकावस्था निखिला एव माधवे  ।
तथैव नायिकावस्था राधायां प्रायशो मताः  ॥ १५९ ॥

(ऊण्४.५०५४)
तस्या वृन्दावनेश्वर्याः सख्यः पञ्चविधा मताः  ।
सख्यश्च नित्यसख्यश्च प्राणसख्यश्च काश्चन  ।
प्रियसख्यश्च परमप्रेष्ठसख्यश्च विश्रुताः  ॥ १६० ॥
सख्यः कुसुमिकाविन्ध्याधनिष्ठाद्याः प्रकीर्तिताः  ।
नित्यसख्यश्च कस्तूरीमणिमञ्जरिकादयः  ॥ १६१ ॥
प्राणसख्यः शशिमुखीवासन्तीलासिकादयः  ।
गता वृन्दावनेश्वर्याः प्रायेणेमाः स्वरूपताम्  ॥ १६२ ॥
प्रियसख्यः कुरङ्गाक्षी सुमध्या मदनालसा  ।
कमला माधुरी मञ्जुकेशी कन्दर्पसुन्दरी  ।
माधवी मालती कामलता शशिकलादयः  ॥ १६३ ॥
परमप्रेष्ठसख्यस्तु  ललिता सविशाखिका  ।
सचित्रा चम्पकलता तुङ्गविद्येन्दुलेखिका  ।
रङ्गदेवी सुदेवी चेत्यष्टौ सर्वगणाग्रिमाः  ॥ १६४ ॥

(ऊण्३.६१)
यूथाधिपात्वेऽप्यौचित्यं दधाना ललितादयः  ।
स्वेष्टराधादिभावस्य लोभात्सख्यरुचिं दधुः  ॥ १६५ ॥

मदीयताभावलक्षणं यथा

शृङ्गाररससर्वस्वः कृष्णः प्रियतमो मम  ।
इति यः प्रौढनिर्बन्धो भावः स स्यान्मदीयता  ॥ १६६ ॥

उदाहरणं यथा 

शिखिपिञ्छलसन्मुखाम्बुजो
मुरलीवान्मम जीवनेश्वरः  ।
क्व गतोऽत्र विहाय मामितो
वद नारायण सर्ववित्तम  ॥ १६७ ॥

भुजचतुष्टयं क्वापि नर्मणा दर्शयन्नपि  ।
वृन्दावनेश्वरीप्रेम्णा द्विभुजः क्रियते हरिः  ॥ १६८ ॥

यथा (ऊण्५.७)

रासारम्भविधौ निलीय वसता कुञ्जे मृगाक्षीगणै*
र्दृष्टं गोपयितुं समुद्धुरधिया या सुष्ठु संदर्शिता  ।
राधायाः प्रणयस्य हन्त महिमा यस्य श्रिया रक्षितुं
सा शक्या प्रभविष्णुनापि हरिणा नासीच्चतुर्बाहुता  ॥ १६९ ॥

मधुस्नेहलक्षणं यथा (ऊण्१४.९३९४)

मदीयतातिशयभाक्
प्रिये स्नेहो भवेन्मधु  ।
स्वयं प्रकटमाधुर्यो
नानारससमाहृतिः  ॥ १७० ॥
मत्ततोष्मधरः स्नेहो
मधुसाम्यान्मधूच्यते  ॥ १७१ ॥

उदाहरणं यथा (ऊण्१४.९५)

राधा स्नेहमयेन हन्त रचिता माधुर्यसारेण सा
सौधीव प्रतिमा घनाप्युरुगुणैर्भावोष्मणा विद्रुता  ।
यन्नामन्यपि धामनि श्रवणयोर्याति प्रसङ्गेन मे
सान्द्रानन्दमयी भवत्यनुपमा सद्यो जगद्विस्मृति  ॥ १७२ ॥

माञ्जिष्ठरागलक्षणं यथा (ऊण्१४.१३९)

अहार्योऽनन्यसापेक्षो
यः कान्त्या वर्द्धते सदा  ।
भवेन्माञ्जिष्ठरागोऽसौ
राधामाधवयोर्यथा  ॥ १७३ ॥

उदाहरणं यथा (ऊण्१४.१४१)

धत्ते द्रागनुपाधि जन्म विधिना केनापि नाकम्पते
सूतेऽत्याहितसञ्चयैरपि रसं ते चेन्मिथो वर्त्मने  ।
ऋद्धिं सञ्चिनुते चमत्कृतिकरोद्दामप्रमोदोत्तरां
राधामाधवयोरयं निरुपमः प्रेमानुबन्धोत्सवः  ॥ १७४ ॥

समर्थारतेर्लक्षणं यथा (ऊण्१४.५२५३)

कञ्चिद्विशेषमायान्त्या सम्भोगेच्छा ययाभितः  ।
रत्या तादात्म्यमापन्ना सा समर्थेति भण्यते  ॥ १७५ ॥
स्वस्वरूपात्तदीयाद्वा जाता यत्किञ्चिदन्वयात् ।
समर्था सर्वविस्मारिगन्धा सान्द्रतमा मता  ॥ १७६ ॥

उदाहरणं यथा (ऊण्१४.५४, ५५, ५७)

प्रेक्ष्याशेषे जगति मधुरां स्वां वधूं शङ्कया ते
तस्याः पार्श्वे गुरुभिरभितस्त्वत्प्रसङ्गो न्यवारि  ।
श्रुत्वा दूरे तदपि भवतः सा तुलाकोटिनादं
हा कृष्णेत्यश्रुतचरमपि व्याहरन्त्युन्मदासीत् ॥ १७७ ॥

सर्वाद्भुतविलासोर्मिचमत्कारकरश्रियः  ।
सम्भोगेच्छाविशेषोऽस्या रतेर्जातु न भिद्यते  ।
इत्यस्यां कृष्णसौख्यार्थमेव केवलमुद्यमः  ॥ १७८ ॥
इयमेव रतिः प्रौढा महाभावदशां व्रजेत् ।
या मृग्या स्याद्विमुक्तानां भक्तानां च वरीयसाम्  ॥ १७९ ॥

यथा श्रीदशमे (१०.४७.५८)

एताः परं तनुभृतो भुवि गोपवध्वो
गोविन्द एव निखिलात्मनि रूढभावाः  ।
वाञ्छन्ति यद्भवभियो मुनयो वयं च
किं ब्रह्मजन्मभिरनन्तकथारसस्य  ॥ १८० ॥

श्रीराधामन्त्रोद्धारो यथा गौरीतन्त्रे

श्रीनादबिन्दुसंयुक्ता तथाग्निर्मुखवृत्तयुक् ।
चतुर्थी वह्निजायान्ता राधिकाष्टाक्षरो मनुः  ॥ १८१ ॥

मन्त्रो यथा श्रीं रां राधिकायै स्वाहा  ।

गायत्री यथा श्रीराधिकायै विद्महे, प्रेमरूपायै धीमहि, तन्नो राधा प्रचोदयात् ।

अस्या ध्यानं यथा तत्रैव

स्मेरां श्रीकुङ्कुमाभां स्फुरद्अरुणपटप्रान्तक्प्तावगुण्ठां
रम्यां वेशेन वेणीकृतचिकुरशिखालम्बिपद्मां किशोरीम्  ।
तर्ज्जन्य्अङ्गुष्ठयुक्त्या हरिमुखकमले युञ्जतीं नागवल्ली*
पर्णं कर्णायताक्षीं त्रिजगति मधुरां राधिकामर्चयामि  ॥ १८२ ॥

तप्तहेमप्रभां नीलकुन्तलबद्धमल्लिकाम्  ।
शरच्चन्द्रमुखीं नृत्यचकोरीचञ्चलेक्षणाम्  ॥ १८३ ॥
बिम्बाधरस्मितज्योत्स्नां जगज्जीवनदायिकाम्  ।
चारुरत्नस्तनालम्बिमुक्तादामविभूषणाम्  ॥ १८४ ॥
नितम्बनीलवसनां किङ्किणीजालमण्डिताम्  ।
नानारत्नादिनिर्माणरत्ननूपुरधारिणीम्  ॥ १८५ ॥
सर्वलावण्यमुग्धाङ्गीं सर्वावयवसुन्दरीम्  ।
कृष्णपार्श्वस्थितां नित्यं कृष्णप्रेमैकविग्रहाम्  ।
आनन्दरससम्मग्नां किशोरीमाश्रये वने  ॥ १८६ ॥
सौरीं रक्ताम्बरां रम्यां सुनेत्रां सुस्मिताननाम्  ।
श्यामां श्यामाखिलाभीष्टां राधिकामाश्रये वने  ॥ १८७ ॥
विना राधाप्रसादेन कृष्णप्राप्तिर्न जायते  ।
ततः श्रीराधिकाकृष्णौ स्मरणीयौ सुसंयुतौ  ॥ १८८ ॥

यथा भविष्योत्तरे

प्रेमभक्तौ यदि श्रद्धा मत्प्रसादं यदीच्छसि  ।
तदा नारद भावेन राधायाराधको भव  ॥ १८९ ॥

तथा च नारदीये

सत्यं सत्यं पुनः सत्यं सत्यमेव पुनः पुनः  ।
विना राधाप्रसादेन मत्प्रसादो न विद्यते  ॥ १९० ॥

श्रीराधिकायाः कारुण्यात्तत्सखीसंगतिमियात् ।
तत्सखीनां च कृपया योषिद्अङ्गमवाप्नुयात् ॥ १९१ ॥
अनङ्गसुखदाख्योऽस्ति कुञ्जस्तस्योत्तरे दले  ।
विज्ञेयोऽयं तडिद्वर्णो नानापुष्पद्रुमावृतः  ॥ १९२ ॥
ललितानन्ददो नित्यमुत्तरे कुञ्जराजकः  ।
गोरोचनाभा ललिता तत्र तिष्ठति नित्यशः  ॥ १९३ ॥
मयूरपिञ्छसदृशवसना कृष्णवल्लभा  ।
खण्डिताभावमापन्ना  रतियुक्ता हरौ सदा  ॥ १९४ ॥
चन्द्रताम्बूलसेवाढ्या दिव्याभरणमण्डिता  ।
सप्तविंशत्य्अहो युक्ताष्टमासमनुहायना (१४८२७)  ॥ १९५ ॥
अस्या वयःप्रमाणं यत्पिता माता विशोककः  ।
शारदा च पतिर्यस्या भैरवाख्यो मतो बुधैः  ॥ १९६ ॥
स्वरूपदामोदरतां प्राप्ता गौररसे त्वियम्  ।
इयं तु वामप्रखरा गृहमस्यास्तु यावटे  ॥ १९७ ॥

खण्डितालक्षणं, यथा (ऊण्५.८५८६)

उल्लङ्घ्य समयं यस्याः प्रेयानन्योपभोगवान्  ।
भोगलक्ष्माङ्कितः प्रातरागच्छेत्सा हि खण्डिता  ।
एषा तु रोषनिःश्वासतूष्णींभावादिभाग्भवेत् ॥ १९८ ॥

यावैर्धूमलितं शिरो भुजतटीं ताटङ्कमुद्राङ्कितां
संक्रान्तस्तनकुङ्कुमोज्ज्वलमुरो मालां परिम्लापिताम्  ।
घूर्णाकुड्मलिते दृशौ व्रजपतेर्दृष्ट्वा प्रगे श्यामला
चित्ते रुद्रगुणं मुखे तु सुमुखी भेजे मुनीनां व्रतम्  ॥ १९९ ॥

वामप्रखरालक्षणं यथा (ऊण्६.२५)

सौभाग्यादेरिहाधिक्यादधिका साम्यतः समा  ।
लघुत्वाल्लघुरित्युक्तास्त्रिधा गोकुलसुभ्रुवः  ॥ २०० ॥
प्रत्येकं प्रखरा मध्या मृद्वी चेति पुनस्त्रिधा  ॥ २०१ ॥
प्रगल्भवाक्या प्रखरा ख्याता दुर्लङ्घ्यभाषिता  ।
तदूनत्वे भवेन्मृद्वी मध्या तत्साम्यमागता  ॥ २०२ ॥

तत्र लघुप्रखरा (ऊण्८.३१) 

सा लघुप्रखरा द्वेधा भवेद्वामाथ दक्षिणा   ॥ २०३ ॥

तत्र वामा (ऊण्८.३२)

मानग्रहे सदोद्युक्ता तच्छैथिल्ये च कोपना  ।
अभेद्या नायके प्रायः क्रूरा वामेति कीर्त्यते  ॥ २०४ ॥

(ऊण्८.३७)
यूथेऽत्र वामप्रखरा ललिताद्याः प्रकीर्तिताः  ॥ २०५ ॥

वामप्रखरोदाहरणं, यथा (ऊण्८.३६)

अमूर्व्रजमृगेक्षणाश्चतुर्अशीतिलक्षाधिकाः
प्रतिस्वमिति कीर्तितं सवयसा तवैवामुना  ।
इहापि भुवि विश्रुता प्रियसखी महार्घ्येत्यसौ
कथं तदपि साहसी शठ! जिघृक्षुरेनामसि  ॥ २०६ ॥

अस्या यूथो, यथा (श्रीकृष्णगणोद्देशदीपिका १.२४२)

रत्नरेखा (प्रभा) रतिकला सुभद्रा चन्द्र (भद्र) रेखिका  ।
सुमुखी च धनिष्ठा च कलहंसी कलापिनी  ॥ २०७ ॥

अस्या मन्त्रोद्धारो, यथा सम्मोहनतन्त्रे

लक्ष्मी लीला च ललिता ङे ततो वह्निनायिका  ।
एषोऽष्टार्णो महामन्त्रो ललितायास्तु रागदः  ॥ २०८ ॥

मन्त्रो यथाश्रीं लां ललितायै स्वाहा  ।

अस्या ध्यानं, यथा तत्रैव

गोरोचनाद्युतिविडम्बितनूं सुवेशीं
मयूरपिञ्छवसनां शुभभूषणाढ्याम्  ।
ताम्बूलसेवनरतां व्रजराजसूनोः
श्रीराधिकाप्रियसखीं ललितां स्मरामि  ॥ २०९ ॥

ईशानदल आनन्दनामकं कुञ्जमस्ति हि  ।
मेघवर्णं श्रीविशाखा यत्रास्ते कृष्णवल्लभा  ॥ २१० ॥
स्वाधीनभर्तृकाभावमापन्ना हि हरौ सदा  ।
वस्त्रालङ्कारसेवाढ्या गौराङ्गी तारकाम्बरा  ॥ २११ ॥

पक्षाहर्युग्युग्ममाससंयुक्तमनुहायना (१४२१५)  ।
अस्या वयः पिता माता पावनो दक्षिणा क्रमात् ॥ २१२ ॥
पतिर्यस्या बाहुकाख्योऽप्यसौ गौररसे पुनः  ।
रायरामानन्दतया विख्याताभूत्कलौ युगे  ॥ २१३ ॥
इयं त्वधिकमध्या हि गृहमस्यास्तु यावटे  ॥ २१४ ॥

स्वाधीनभर्तृकालक्षणम् (ऊण्५.९१)

स्वायत्तासन्नदयिता भवेत्स्वाधीनभर्तृका  ।
सलिलारण्यविक्रीडाकुसुमावचयादिकृत् ॥ २१५ ॥

उदाहरणं यथा (ऊण्५.९२)

मुदा कुर्वन् पत्राङ्कुरमनुपमं पीनकुचयोः
श्रुतिद्वन्द्वे गन्धाहृतमधुपमिन्दीवरयुग्मम्  ।
सखेलं धम्मिल्लोपरि च कमलं कोमलमसौ
निरावाधां राधां रमयति चिरं केशिदमनः  ॥ २१६ ॥

(ऊण्८.१९)
अत्र यूथे विशाखाद्या भवन्त्यधिकमध्यमाः  ॥ २१७ ॥

अधिकमध्योदाहरणं यथा (ऊण्८.१७)

दामार्प्यतां प्रियसखीप्रहितां त्वयैव
दामोदरे कुसुममत्र मयावचेयम्  ।
नाहं भ्रमाच्चतुरिके सखि सूचनीया
कृष्णः कदर्थयति मामधिकं यदेषः  ॥ २१८ ॥

अस्या यूथो यथा (कृष्णगणोद्देशदीपिका १.२४३)

मालती माधवी चन्द्ररेखा चापि शुभानना  ।
कुञ्जरी हरिणी चैव सुरभिश्चपलापि च  ॥ २१९ ॥

अस्या मन्त्रोद्धारो, यथा बृहद्गौतमीये

वाग्भवः सौं ततो ङेऽन्ता विशाखा वह्निजायिका  ।
अष्टाक्षरो विशाखाया मन्त्रोऽयं प्रेमवृद्धिदः  ॥ २२० ॥

मन्त्रो यथा ऐं सौं विशाखायै स्वाहा  ।

अस्या ध्यानं, यथा तत्रैव

सच्चम्पकावलिविडम्बितनुं सुशीलां
ताराम्बरां विविधभूषणशोभमानाम्  ।
श्रीनन्दनन्दनपुरो वसनादिभूषा*
दाने रतां सुकुतुकां च भजे विशाखाम्  ॥ २२१ ॥

चित्रं पूर्वदले कुञ्जं पद्मकिञ्जल्कनामकम्  ।
श्रीचित्रा स्वामिनी तत्र वर्तते कृष्णवल्लभा  ॥ २२२ ॥
अभिसारिकात्वमापन्ना हरौ रतिसमन्विता  ।
लवङ्गमालासेवाढ्या काश्मीरवर्णसंयुता  ॥ २२३ ॥
काचतुल्याम्बरा चासौ सदा चित्रगुणान्विता  ।
अस्याश्चैव वयोमानं मनुसंख्यादिनान्वितम्  ॥ २२४ ॥
ऋषिमासाधिकं शक्रहायनं चेति विश्रुतम् (१४७१४)  ॥ २२५ ॥
चतुरोऽस्याः पिता प्रोक्तो जनन्यस्याश्च चर्च्चिका  ।
पतिः पीठरकश्चास्या असौ गौररसे पुनः  ॥ २२६ ॥
गोविन्दानन्दतां प्राप्ता चतुर्थयुगमध्यके  ।
इयं त्वधिकमृद्वी च गृहमस्यास्तु यावटे   ॥ २२७ ॥

अभिसारिकालक्षणं यथा (ऊण्५.७१७२)

याभिसारयते कान्तं स्वयं वाभिसरत्यपि  ।
सा ज्योत्स्नी तामसी यानयोग्यवेषाभिसारिका  ॥ २२८ ॥
लज्जया स्वाङ्गलीनेव निःशब्दाखिलमण्डना  ।
कृतावगुष्ठा स्निग्धैकसखीयुक्ता प्रियं व्रजेत् ॥ २२९ ॥

उदाहरणं यथा तत्र (१) ज्योत्स्न्य्अभिसारिकायाः (ऊण्५.७४)

इन्दुस्तुन्दिलमण्डलं प्रणयते वृन्दावने चन्द्रिकां
सान्द्रां सुन्दरि नन्दनो व्रजपतेस्त्वद्वीथिमुद्वीक्षते  ।
त्वं चन्द्राञ्चितचन्दनेन खचिता क्षौमेण चालङ्कृता
किं वर्त्मन्यरविन्दचारुचरणद्वन्द्वं न सन्धित्ससि  ॥ २३० ॥

(२) तामस्य्अभिसारिकायाः (Vइं ४.२२, ऊण्५.७५)

तिमिरमसिभिः संवीताङ्ग्यः कदम्बवनान्तरे
सखि बकरिपुं पुण्यात्मानः सरन्त्यभिसारिकाः  ।
तव तु परितो विद्युद्वर्णास्तनुद्युतिसूचयो
हरि हरि घनध्वान्तान्येताः स्ववैरिणि भिन्दते  ॥ २३१ ॥

(ऊण्८.२१)
अधिका मृदवश्चात्र चित्रा मधुरिकादयः  ॥ २३२ ॥

अधिकमृद्व्य्उदाहरणं, यथा (ऊण्८.२०)

दरापि न दृग्अर्पिता सखि शिखण्डचूडे मया
प्रसीद बत मा कृथा मयि वृथा पुरोभागिताम्  ।
नटन्मकरकुण्डलं सपदि चण्डि लीलागतिं
तनोत्ययमदूरतः किमिह संविधेयं मया  ॥ २३३ ॥

अस्या यूथो यथा (श्रीकृष्णगणोद्देशदीपिका १.२४५)

रसालिका तिलकिनी शौरसेनी सुगन्धिका  ।
वामनी वामनयना नागरी नागवल्लिका  ॥ २३४ ॥

अस्या मन्त्रोद्धारो, यथा स्कान्दे

लक्ष्मीश्चित्रा चतुर्थ्यन्ता वह्निजाया षडक्षरः  ।
मन्त्रोऽयं चित्रिकानाम्न्याः कृष्णसख्या उदीरितः  ॥ २३५ ॥

मन्त्रो यथाश्रीं चित्रायै स्वाहा  ।

अस्या ध्यानं, यथा तत्रैव

काश्मीरवर्णां सहितां विचित्र*
गुणैः स्मिताशोभिमुखीं च चित्राम्  ।
काचाम्बरां कृष्णपुरो लवङ्ग*
मालाप्रदाने नितरां स्मरामि  ॥ २३६ ॥

आग्नेयपत्रे पूर्णेन्दुकुञ्जस्वर्णाभवर्णके  ।
श्रीन्दुलेखा वसत्यत्र हरितालसमाङ्गिका  ॥ २३७ ॥
दाडिम्बकुसुमोद्भासिवसना कृष्णवल्लभा  ।
प्रोषितभर्तृकाभावमापन्ना रतियुग्घरौ  ॥ २३८ ॥
अमृताशनसेवाढ्या यासौ नन्दात्मजस्य वै  ।
वयोमानं भवेत्तस्याः सर्वशास्त्रेषु सम्मतम्  ॥ २३९ ॥
सार्धदिग्वासरैर्युक्ता द्विमासमनुहायना (१४२१० १।२)  ।
असौ तु वामप्रखरा हरेश्चामरसेविनी  ॥ २४० ॥
गृहमस्यास्तु यावटे पिता सागरसंज्ञकः  ॥ २४१ ॥
अस्या माता भवेद्वेला पतिरस्यास्तु दुर्बलः  ।
वसुरामानन्दतया ख्याता गौररसे ह्यसौ  ॥ २४२ ॥

प्रोषितभर्तृकालक्षणं यथा (ऊण्५.८९)

दूरदेशं गते कान्ते भवेत्प्रोषितभर्तृका  ।
प्रियसंकीर्तनं दैन्यमस्यास्तानवजागरौ  ।
मालिन्यमनवस्थानं जाड्यचिन्तादयो मताः  ॥ २४३ ॥

उदाहरणं यथा (ऊण्५.९०)

विलासी स्वच्छन्दं वसति मथुरायां मधुरिपु*
र्वसन्तः सन्तापं प्रथयति समन्तादनुपदम्  ।
दुराशेयं वैरिण्यहह मद्अभीष्टोद्यमविधौ
विधत्ते प्रत्यूहं किमिह भविता हन्त शरणम्  ॥ २४४ ॥

वामप्रखरालक्षणोदाहरणे तूक्ते; अस्या यूथो यथा श्रीकृष्णगणोद्देशदीपिकायाम् (१.२४७)

तुङ्गभद्रा चित्रलेखा सुरङ्गी रङ्गवाटिका  ।
मङ्गला सुविचित्राङ्गी मोदिनी मदनापि च  ॥ २४५ ॥

अस्या मन्त्रोद्धारो यथा ईशानसंहितायाम्

वाग्भवश्चेन्दुलेखा च चतुर्थी वह्निजायिका  ।
मन्त्रः स्याच्चेन्दुलेखाया अष्टार्णः समुदीरितः  ॥ २४६ ॥

मन्त्रो यथाऐमिन्दुलेखायै स्वाहा  ।

अस्या ध्यानं यथा तत्रैव

हरितालसमानदेहकान्तिं
विकसद्दारिमपुष्पशोभिवस्त्राम्  ।
अमृतं ददतीं मुकुन्दवक्त्रे
भज आलीमहमिन्दुलेखिकाख्याम्  ॥ २४७ ॥

दक्षिणेऽस्मिन् दले कामलतानामास्ति कुञ्जकम्  ।
अत्यन्तसुखदं तप्तजाम्बूनदसमप्रभम्  ॥ २४८ ॥
श्रीचम्पकलता तिष्ठत्यमुष्मिन् कृष्णवल्लभा  ।
असौ वासकसज्जात्वमापन्ना रतियुग्घरौ  ॥ २४९ ॥
वाममध्या चम्पकाभा चातकाभशुभाम्बरा  ।
तत्सेवा रत्नमालाया दानं चामरचालनम्  ॥ २५० ॥
सार्धत्रयोदशदिनमासद्वयसमन्विताः  ।

मनुसंख्याहायनाश्च वयोमानं भवेत्पुनः (१४२१३ १।२)  ॥ २५१ ॥
मातास्या वाटिका ख्याता पिता चारामसंज्ञकः  ।
अस्याश्च भर्ता चण्डाख्यस्तथा गौररसे ह्यसौ  ।
शिवानन्दतया ख्यातिमागता हि कलौ युगे  ॥ २५२ ॥

वासकसज्जालक्षणं यथा (ऊण्५.७६७७)

स्ववासकवशात्कान्ते समेष्यति निजं वपुः  ।
सज्जीकरोति गेहं च या सा वासकसज्जिका  ॥ २५३ ॥
चेष्टास्याः स्मरसंक्रीडासङ्कल्पवर्त्मवीक्षणम्  ।
सखीविनोदवार्त्ता च मुहुर्दूतिक्षणादयः  ॥ २५४ ॥

उदाहरणं यथा (ऊण्५.७८)

रतिक्रीडाकुञ्जं कुसुमशयनीयोज्ज्वलरुचिं
वपुः सालङ्कारं निजमपि विलोक्य स्मितमुखी  ।
मुहुर्ध्यायं ध्यायं किमपि हरिणा सङ्गमविधिं
समृद्ध्यन्ति राधा मदनमदमाद्यन्मतिरभूत् ॥ २५५ ॥

वामप्रखरालक्षणोदाहरणे तूक्ते; अस्या यूथो यथा (कृष्णगणोद्देशे १.२४४)

कुरङ्गाक्षी सुरचिता मण्डली मणिमण्डना  ।
चण्डिका चन्द्रलतिका कन्दुकाक्षी सुमन्दिरा  ॥ २५६ ॥

अस्या मन्त्रोद्धारो यथा गारुडे

आदौ च चम्पकलता ङेऽन्ता वैश्वानरप्रिया  ।
मन्त्रोऽयं चम्पकलताप्रेमदो वसुवर्णकः  ॥ २५७ ॥

मन्त्रो यथाचम्पकलतायै स्वाहा  ।

अस्या ध्यानं यथा तत्रैव

चम्पकावलिसमानकान्तिकां
चातकाभवसनां सुभूषणाम्  ।
रत्नमाल्ययुतचामरोद्यतां
चारुचम्पकलतां सदा भजे  ॥ २५८ ॥

रक्षोदले श्यामवर्णे कुञ्जे श्रीरङ्गदेविका  ।
सुखदाख्ये निवसति नित्यं श्रीहरिवल्लभा  ॥ २५९ ॥
पद्मकिञ्जल्कवर्णाभा जबापुष्पनिभाम्बरा  ।
उत्कण्ठिताभावयुक्ता श्रीकृष्णे रतिभाक्सदा  ॥ २६० ॥
असौ चन्दनसेवाढ्या वाममध्या भवेत्पुनः  ।
गृहमस्या यावटे तु वयोमानं भवेत्पुनः  ॥ २६१ ॥
सार्धवेददिनैर्युक्तं द्विमासं मनुहायनम् (१४२४ १।२)  ।
माता श्रीकरुणा प्रोक्ता पिता श्रीरङ्गसागरः  ॥ २६२ ॥
पतिर्वक्रेक्षणः प्रोक्तो ह्यसौ गौररसे पुनः  ।
गोविन्दानन्दघोषाख्यामापन्ना हि कलौ युगे  ॥ २६३ ॥

उत्कण्ठितालक्षणं यथा (ऊण्५.७९८०)

अनागसि प्रियतमे चिरयत्युत्सुका तु या  ।
विरहोत्कण्ठिता भाववेदिभिः सा समीरिता  ॥ २६४ ॥
अस्यास्तु चेष्टा हृत्तापो वेपथुर्हेतुतर्कणम्  ।
अरतिर्वाष्पमोक्षण्च स्वावस्थाकथनादयः  ॥ २६५ ॥

उदाहरणं यथा (ऊण्५.८१)

सखि किमभवद्बद्धो राधाकटाक्षगुणैरयं
समरमथवा किं प्रारब्धं सुरारिभिरुद्धुरैः  ।
अहह बहुलाष्टम्यां प्राचीमुखेऽप्युदिते विधौ
विधुमुखि! न यन्मां सस्मार व्रजेश्वरनन्दनः  ॥ २६६ ॥

वाममध्यालक्षणोदाहरणे तूक्ते; अस्या यूथो यथा (श्रीकृष्णगणोद्देशे १.२४८)

कलकण्ठी शशिकला कमला प्रेममञ्जरी  ।
माधवी मधुरा कामलता कन्दर्पसुन्दरी  ॥ २६७ ॥

अस्या मन्त्रोद्धारो यथा किशोरीतन्त्रे

लक्ष्मीरग्निरङ्गदेवी ङेऽन्ता वह्निप्रिया ततः  ।
रङ्गदेव्यास्तु मन्त्रोऽयमष्टार्णो रागभक्तिदः  ॥ २६८ ॥

मन्त्रो यथाश्रीं रां रङ्गदेव्यै स्वाहा  ।

अस्या ध्यानं च तत्रैव

राजीवकिञ्जल्कसमानवर्णां
जबाप्रसूनोपमवासस्आढ्याम्  ।
श्रीखण्डसेवासहितां व्रजेन्द्र
सूनोर्भजे रासगरङ्गदेवीम्  ॥ २६९ ॥

कुञ्जोऽस्ति पश्चिमे दलेऽरुणवर्णः सुशोभनः  ।
तुङ्गविद्यानन्ददो नाम्नेति विख्यातिमागतः  ॥ २७० ॥
नित्यं तिष्ठति तत्रैव तुङ्गविद्या समुत्सुका  ।
विप्रलब्धात्वमापन्ना श्रीकृष्णे रतियुक्सदा  ॥ २७१ ॥
चन्द्रचन्दनभूयिष्ठकुङ्कुमद्युतिशालिनी  ।
पाण्डुमण्डनवस्त्रेयं दक्षिणप्रखरोदिता  ॥ २७२ ॥
मेधायां पौष्कराजाता पतिरस्यास्तु बालिशः  ।
नृत्यगीतादिसेवाढ्या गृहमस्यास्तु यावटे  ॥ २७३ ॥
द्वाविंशतिदिनैर्युक्ता द्विमासमनुहायनाः (१४२२२)  ॥ २७४ ॥
अस्या वयःप्रमाणं स्यादसौ गौररसे पुनः  ।
वक्रेश्वर इति ख्यातिमापन्ना हि कलौ युगे  ॥ २७५ ॥

विप्रलब्धालक्षणं यथा (ऊण्५.८३८४)

कृत्वा सङ्केतमप्राप्ते दैवाज्जीवितवल्लभे  ।
व्यथमानान्तरा प्रोक्ता विप्रलब्धा मनीषिभिः  ।
निर्वेदचिन्ताखेदाश्रुमूर्छानिःश्वसितादिभाक् ॥ २७६ ॥

उदाहरणं यथा

विन्दति स्म दिवमिन्दुरिन्दिरा*
नायकेन सखि वञ्छिता वयम्  ।
कुर्महे किमिह शाधि सादरं
द्रागिति क्लममगान्मृगेक्षणा  ॥ २७७ ॥

दक्षिणालक्षणं यथा (ऊण्८.३८, ४२)

असहा माननिर्बन्धे नायके युक्तवादिनी  ।
सामभिस्तेन भेद्या च दक्षिणा परिकीर्तिता  ॥ २७८ ॥
तुङ्गविद्यादिका चात्र दक्षिणप्रखरा भवेत् ॥ २७९ ॥

उदाहरणं यथा (श्रीगीतगोविन्दे ९.१०)

स्निग्धे यत्परुषासि यत्प्रणमति स्तब्धासि यद्रागिणि
द्वेषं यासि यदुन्मुखे विमुखतां यातासि तस्मिन् प्रिये  ।
तद्युक्तं विपरीतकारिणि! तव श्रीखण्डचर्चा विषं
शीतांशुस्तपनो हिमं हुतवहः क्रीडामुदो यातनाः  ॥ २८० ॥

अस्या यूथो यथा (श्रीकृष्णगणोद्देशे १.२४६)

मञ्जुमेधा सुमधुरा सुमध्या मधुरेक्षणा  ।
तनूमध्या मधुस्यन्दा गुणचूडा वराङ्गदा  ॥ २८१ ॥

अस्या मन्त्रोद्धारो यथा किशोरीतन्त्रे

लक्ष्मीपूर्वा तुङ्गविद्या चतुर्थी हुतभुक्प्रिया  ।
मन्त्रोऽयं तुङ्गविद्याया वसुवर्णः समीरितः  ॥ २८२ ॥

मन्त्रो यथाश्रीं तुङ्गविद्यायै स्वाहा  ।

अस्या ध्यानं, यथा तत्रैव

चन्द्राढ्यैरपि चन्दनैः सुललितां श्रीकुङ्कुमाभद्युतिं
सद्रत्नान्वितभूषणाञ्चिततनुं शोणाम्बरोल्लासिताम्  ।
सद्गीतावलिसंयुतां बहुगुणां डम्फस्य शब्देन वै
नृत्यन्तीं पुरतो हरे रसवतीं श्रीतुङ्गविद्यां भजे  ॥ २८३ ॥

वायव्यदलके कुञ्जमास्ते हरितवर्णकम्  ।
वसन्तसुखदमत्र सुदेवी वर्तते सदा  ॥ २८४ ॥
कलहान्तरिताभावमापन्ना रतियुग्घरौ  ।
पद्मकिञ्जल्करुचिरा जबापुष्पनिभाम्बरा  ॥ २८५ ॥
असौ च जलसेवाढ्या वामा प्रखरिका मता  ।
वेदवासरसंयुक्तद्विमासमनुहायना (१४२४)  ॥ २८६ ॥
अस्या वयःपरिमाणं यावटे तु निकेतनम्  ।
मातास्याः करुणा प्रोक्ता जनको रङ्गसागरः  ॥ २८७ ॥
भ्रात्रा वक्रेक्षणस्येयं परिणीता कनीयसा  ।
श्रीवासुदेवघोषाख्यामाप्ता गौररसे त्वसौ  ॥ २८८ ॥

कलहान्तरितालक्षणं यथा (ऊण्५.८७)

या सखीनां पुरः पादपतितं वल्लभं रुषा  ।
निरस्य पश्चात्तपति कलहान्तरिता हि सा  ।
अस्याः प्रलापसन्तापग्लानिनिःश्वसितादयः  ॥ २८९ ॥

उदाहरणं यथा (ऊण्५.८८)

स्रजः क्षिप्ता दूरे स्वयमुपहृताः केशिरिपुणा
प्रियवाचस्तस्य श्रुतिपरिसरान्तेऽपि न कृताः  ।
नमन्नेष क्षौनीविलुठितशिखं प्रैक्षि न मया
मनस्तेनेदं मे स्फुटति पुटपाकार्पितमिव  ॥ २९० ॥

वामप्रखरालक्षणोदाहरणे तूक्ते; अस्या यूथो यथा (श्रीकृष्णगणोद्देशे १.२४९)
कावेरी चारुकवरी सुकेशी मञ्जुकेशिका  ।
हारहिरा हारकण्ठी हारवल्ली मनोहरा  ॥ २९१ ॥

अस्या मन्त्रोद्धारो यथा रुद्रयामले

द्वे वाग्भवे रमा ङेऽन्ता सुदेवी दहनप्रिया  ।
उक्तः सुदेव्या मन्त्रोऽयमष्टार्णः प्रेमभक्तिदः  ॥ २९२ ॥

मन्त्रो यथाऐं सौं श्रीं सुदेव्यै स्वाहा  ।

अस्या ध्यानं यथा तत्रैव

अम्भोजकेशरसमानरुचिं सुशीलां
रक्ताम्बरां रुचिरहासविराजिवक्त्राम्  ।
श्रीनन्दनन्दनपुरो जलसेवनाढ्यां
सद्भूषणावलियुतां च भजे सुदेवीम्  ॥ २९३ ॥

कुञ्जोऽस्ति रूपोल्लासाख्यो ललिताकुञ्जकोत्तरे  ।
सदा तिष्ठति तत्रैव सुशोभा रूपमञ्जरी  ॥ २९४ ॥
प्रियनर्मसखीमुख्या सुन्दरी रूपमञ्जरी  ।
गोरोचनासमाङ्गश्रीः केकिपत्रांशुकप्रिया  ॥ २९५ ॥
सार्धत्रिदशवर्षासौ (१३६) वाममध्यात्वमाश्रिता  ।
रङ्गणमालिका चेति प्रवदन्ति मनीषिणः  ॥ २९६ ॥
इयं लवङ्गमञ्जर्या एकेनाह्ना कनीयसी  ।
कलौ गौररसे रूपगोस्वामित्वं समागता  ॥ २९७ ॥

अस्या मन्त्रोद्धारो यथा किशोरीतन्त्रे

श्रीबीजेन समायुक्ता ङेऽन्ता वै रूपमञ्जरी  ।
अयमष्टाक्षरो रूपमञ्जर्या मन्त्र ईरितः  ॥ २९८ ॥

मन्त्रो यथाश्रीं रूपमञ्जर्यै स्वाहा  ।

अस्या ध्यानं यथा तत्रैव

गोरोचनानिन्दिनिजाङ्गकान्तिं
मायूरपिञ्छाभसुचीनवस्त्राम्  ।
श्रीराधिकापादसरोजदासीं
रूपाख्यकां मञ्जरिकां भजेऽहम्  ॥ २९९ ॥

रत्यम्बुजाख्यः कुञ्जोऽस्ति इन्दुलेखाकुञ्जदक्षिणे  ।
तत्रैव तिष्ठति सदा सुरूपा रतिमञ्जरी  ॥ ३०० ॥
तारावलीदुकूलेयं तडित्तुल्यतनुच्छविः  ।
दक्षिणा मृद्वीका ख्याता तुलसीति वदन्ति याम्  ॥ ३०१ ॥
अस्या वयो द्विमासाढ्यहायनास्तु त्रयोदश (१३२)  ।
इयं श्रीरघुनाथाख्यां प्राप्ता गौररसे कलौ  ॥ ३०२ ॥

अस्या मन्त्रोद्धारो यथा किशोरीतन्त्रे

नादबिन्दुयुतो वह्निर्मुखवृत्तसमन्वितः  ।
स्वाहान्ता मञ्जरी ङेऽन्ता रतिमञ्जरिकामनुः  ॥ ३०३ ॥

मन्त्रो यथारां रतिमञ्जर्यै स्वाहा

अस्या ध्यानं यथा तत्रैव

तारालिवासोयुगलं वसानां
तडित्समानस्वतनुच्छविं च  ।
श्रीराधिकाया निकटे वसन्तीं
भजे सुरूपां रतिमञ्जरीं ताम्  ॥ ३०४ ॥

कुञ्जस्य तुङ्गविद्यायाः कुञ्जः पूर्वत्र वर्तते  ।
लवङ्गसुखदो नाम्ना सुदृशां सुमनोहरः  ॥ ३०५ ॥
लवङ्गमञ्जरी तत्र मुदा तिष्ठति सर्वदा  ।
सा तु रूपाख्यमञ्जर्या एकेनाह्ना वरीयसी  ॥ ३०६ ॥
उद्यद्विद्युत्समानश्रीस्तारावलीपटावृता  ।
श्रीकृष्णानन्ददा नित्यं दक्षिणा मृद्विका मता  ॥ ३०७ ॥
वय एकदिनं सार्धहायनास्तु त्रयोदश (१३६१)  ।
श्रीसनातननामासौ ख्याता गौररसे कलौ  ॥ ३०८ ॥

अस्या मन्त्रोद्धारो यथा किशोरीतन्त्रे

श्रीलीलाभ्यां समायुक्ता
ङेऽन्ता लवङ्गमञ्जरी  ।
स्वाहा लवङ्गमञ्जर्या
मन्त्रोऽयं दशवर्णकः  ॥ ३०९ ॥

मन्त्रो यथाश्रीं लां लवङ्गमञ्जर्यै स्वाहा

अस्या ध्यानं यथा तत्रैव

चपलाद्युतिनिन्दिकान्तिकां
शुभतारावलिशोभिताम्बराम्  ।
व्रजराजसुतप्रमोदिनीं
प्रभजे तां च लवङ्गमञ्जरीम्  ॥ ३१० ॥

रसानन्दप्रदो नाम्ना चित्राकुञ्जस्य पश्चिमे  ।
कुञ्जोऽस्ति तत्र वसति सर्वदा रसमञ्जरी  ॥ ३११ ॥
श्रीरूपमञ्जरीसम्यग्जिवातु सा प्रकीर्तिता  ।
हंसपक्षदुकूलेयं फुल्लचम्पककान्तिभाक् ॥ ३१२ ॥
लवङ्गमञ्जरीतुल्या प्रायेण गुणसम्पदा  ।
अतीव प्रियतां प्राप्ता श्रीरूपमञ्जरीश्रिता  ॥ ३१३ ॥
सन्धानचतुरा सेयं दौत्ये कौशलमागता  ।
त्रयोदशशरद्युक्ता (१३) दक्षिणा मृद्विका मता  ॥ ३१४ ॥
सा कलौ रघुनाथाख्यायुक्तभट्टत्वमागता  ॥ ३१५ ॥

अस्या मन्त्रोद्धारो यथा किशोरीतन्त्रे

मुखवृत्तयुतो वह्निनादबिन्दुसमन्वितः  ।
स्वाहान्तसम्प्रदानान्तो मन्त्रो वै रसमञ्जरी  ॥ ३१६ ॥

मन्त्रो यथारां रसमञ्जर्यै स्वाहा  ।

अस्या ध्यानं यथा तत्रैव

हंसपक्षरुचिरेण वाससा
संयुतां विकचचम्पकद्युतिम्  ।
चारुरूपगुणसम्पदान्वितां
सर्वदापि रसमञ्जरीं भजे  ॥ ३१७ ॥

ऐशान्ये चम्पकलताकुञ्जात्कुञ्जोऽस्ति शोभनः  ।
गुणानन्दप्रदो नाम्ना तत्रास्ते गुणमञ्जरी  ॥ ३१८ ॥
रूपमञ्जरिकासौख्याभिलाषा सा प्रकीर्तिता  ।
जबाराजिदुकूलेयं तडित्प्रकरकान्तिभाक् ॥ ३१९ ॥
कनिष्ठेयं भवेत्तस्यास्तुलस्यास्तु त्रिभिर्दिनैः  ।
श्रीकृष्णामोददाक्षिण्यमाश्रिता प्रखरोदिता  ॥ ३२० ॥
वयोऽस्या एकमासाढ्या हायनास्तु त्रयोदश  ।
सप्तविंशतिभिर्युक्तं दिनैश्च समुदीरितम् (१३१२७)  ॥ ३२१ ॥
गोपालभट्टनामासौ ख्याता गौररसे कलौ  ॥ ३२२ ॥

अस्या मन्त्रोद्धारो यथा किशोरीतन्त्रे

गणेशो मुखवृत्ताढ्यो नादबिन्दुसमन्वितः  ।
ङेऽन्ता वह्निप्रियान्ता च मन्त्रो वै गुणमञ्जरी  ॥ ३२३ ॥

मन्त्रो यथागां गुणमञ्जर्यै स्वाहा

अस्या ध्यानं यथा तत्रैव

जबानिभदुकूलाढ्यां तडिद्आलितनुच्छविम्  ।
कृष्णामोदकृतापेक्षां भजेऽहं गुणमञ्जरीम्  ॥ ३२४ ॥
लीलानन्दप्रदो नाम्ना सुदेव्याः कुञ्जकोत्तरे  ।
तत्रैव तिष्ठति सदा मञ्जुलाली सुमञ्जरी  ॥ ३२५ ॥
रूपमञ्जरिकासख्यप्राया सा गुणसम्पदा  ।
जबाराजिदुकूलेयं तप्तहेमतनुच्छविः  ॥ ३२६ ॥
लीलामञ्जरी नामास्या वाममध्यात्वमाश्रिता  ।
वयःसप्ताहयुक्तासौ सार्धत्रिदशहायना (१३६७)  ॥ ३२७ ॥
कलौ गौररसे लोकनाथगोस्वामितां गता  ॥ ३२८ ॥

अस्या मन्त्रोद्धारो यथा किशोरीतन्त्रे

लक्ष्मीयुक्ता मञ्जुलाली मञ्जरी वह्निजायिका  ।
चतुर्थ्यन्ता भवेन्मन्त्रो दशार्णः खलु कथ्यते  ॥ ३२९ ॥

मन्त्रो यथाश्रीं मञ्जुलालीमञ्जर्यै स्वाहा

अस्या ध्यानं यथा तत्रैव

प्रतप्तहेमाङ्गरुचिं मनोज्ञां
शोणाम्बरां चारुसुभूषणाढ्याम्  ।
श्रीराधिकापादसरोजदासीं
तां मञ्जुलालीं नियतं भजामि  ॥ ३३० ॥

वैशाखकुञ्जादाग्नेये कुञ्जोऽस्ति सुमनोहरः
विलासानन्ददो नाम्नात्रास्ते विलासमञ्जरी  ॥ ३३१ ॥
विलासमञ्जरी रूपमञ्जरीसख्यमाश्रिता  ।
स्वकान्त्या सदृशीं चक्रे या दिव्यां स्वर्णकेतकीम्  ॥ ३३२ ॥
चञ्चरीकदुकूलेयं वामा मृद्वीत्वमाश्रिता
कनिष्ठा रसमञ्जर्याश्चतुर्भिर्दिवसैरियम् (१२११२६)  ॥ ३३३ ॥
जीवगोस्वामितां प्राप्ता कलौ गौररसे त्वसौ  ॥ ३३४ ॥

अस्या मन्त्रोद्धारो यथा किशोरीतन्त्रे
श्रिया प्रचेतसा चैव नादबिन्द्वास्यवृत्तगा  ।
विलासमञ्जरी ङेऽन्ता स्वाहान्तो मनुरीरितः  ॥ ३३५ ॥

मन्त्रो यथाश्रीं वां विलासमञ्जर्यै स्वाहा

अस्या ध्यानं यथा तत्रैव
स्वर्णकेतकविनिन्दिकायकां
निन्दितभ्रमरकान्तिकाम्बराम्  ।
कृष्णपादकमलोपसेवनीम्
अर्चयामि सुविलासमञ्जरीम्  ॥ ३३६ ॥

नैरृते श्रीरङ्गदेवीकुञ्जात्कुञ्जोऽस्ति पश्चिमः  ।
कौस्तूर्यानन्ददो नाम्ना तत्रास्ते कौस्तूरीमञ्जरी  ॥ ३३७ ॥
काचतुल्याम्बरा चासौ शुद्धहेमाङ्गकान्तिभाक् ।
वयस्त्रिदशवर्षासौ वामा मृद्वीत्वमाश्रिता  ॥ ३३८ ॥
श्रीकृष्णकविराजाख्यां प्राप्ता गौररसे कलौ  ॥ ३३९ ॥

अस्या मन्त्रोद्धारो यथा किशोरीतन्त्रे

श्रीबीजेन समायुक्ता ङेऽन्ता कौस्तूरीमञ्जरी  ।
स्वाहान्त इति वै प्रोक्तो नवार्णमन्त्र उच्यते  ॥ ३४० ॥

मन्त्रो यथा श्रीं कस्तूरीमञ्जर्यै स्वाहा  ।

अस्या ध्यानं यथा तत्रैव

विशुद्धहेमाब्जकलेवराभां
काचद्युतिचारुमनोज्ञचेलाम्  ।
श्रीराधिकाया निकटे वसन्तीं
भजाम्यहं कौस्तूरीमञ्जरिकाम्  ॥ ३४१ ॥

अथ वृन्दावनाधीशौ पद्मकेशरमध्यगौ  ।
कोटिकन्दर्पलावण्यौ ध्यायेत्प्रियसखीवृतौ  ॥ ३४२ ॥
उक्तवेशवयोरूपसंयुतौ सुमनोहरौ  ।
संस्मरेत्सिद्धदेहेन साधकः साधनैर्युतः  ॥ ३४३ ॥

तत्रादौ मञ्जरीरूपान् गुर्वादीन् तु स्वीयान् स्वीयान् प्रणाल्य्अनुसारेण संस्मरेत्श्रीगुरुपरमगुरुक्रमेणेति ततः श्रीराधिकां ध्यायेत् ।
ततः श्रीनन्दनन्दनम्  ।

अथ युगलमन्त्रोद्धारो यथा सनत्कुमारसंहितायाम्

गोपीजनवल्लभेति चरणानिति च क्रमात् ।
शरणं च प्रपद्ये च तत एतत्पदद्वयम्  ॥ ३४४ ॥
पदत्रयात्मको मन्त्रः षोडशार्ण उदाहृतः  ।
नमो गोपीजनेत्युक्त्वा वल्लभाभ्यां वदेत्ततः  ।
पदद्वयात्मको मन्त्रो दशार्णः खलु कथ्यते  ॥ ३४५ ॥

मन्त्रो यथागां गोपीजनवल्लभचरणान् शरणं प्रपद्ये,
नमो गोपीजनवल्लभाभ्याम्  ।

अस्य ध्यानं यथा तत्रैव

अथ ध्यानं प्रवक्ष्यामि मन्त्रस्यास्य द्विजोत्तम  ।
पीताम्बरं घनश्यामं द्विभुजं वनमालिनम्  ॥ ३४६ ॥
बर्हिबर्हकृतापीशं शशिकोटिनिभाननम्  ।
घूर्णायमाननयनं कर्णिकारावतंसिनम्  ॥ ३४७ ॥
अभितश्चन्दनेनाथ मध्ये कुङ्कुमबिन्दुना  ।
विचित्रतिलकं भाले विभृतं मण्डलाकृतिम्  ॥ ३४८ ॥
तरुणादित्यसङ्काशकुण्डलाभ्यां विराजितम्  ।
घर्माम्बुकणिकाराजद्दर्पणाभकपोलकम्  ॥ ३४९ ॥
प्रियामुखे कृतापाङ्गलीलया चोन्नतभ्रुवम्  ।
अग्रभागलसन्मुक्तास्फुरद्उच्चसुनासिकम्  ॥ ३५० ॥
दशनज्योत्स्नया राजत्पक्वबिम्बफलाधरम्  ।
केयूराङ्गदसद्रत्नमुद्रिकादिलसत्करम्  ॥ ३५१ ॥
विभृतं मुरलीं वामे पाणौ पद्मं तथोत्तरे  ।
काञ्चीदामस्फुरन्मध्यं नूपुराभ्यां लसत्पदम्  ॥ ३५२ ॥
रतिकेलिरसावेशचपलं चपलेक्षणम्  ।
हसन्तं प्रियया सार्धं हासयन्तं च तां मुहुः  ॥ ३५३ ॥
इत्थं कल्पतरोर्मूले रत्नसिंहासनोपरि  ।
वृन्दारण्ये स्मरेत्कृष्णं संस्थितं प्रियया सह  ॥ ३५४ ॥
वामपार्श्वे स्थितां तस्य राधिकां च स्मरेत्ततः  ।
सुचीननीलवसनां द्रुतहेमसमप्रभाम्  ॥ ३५५ ॥
पटाञ्चलेनावृताङ्गां सस्मिताननपङ्कजाम्  ।
कान्तवक्त्रे न्यस्तनृत्यच्चकोरीं चञ्चलेक्षणाम्  ॥ ३५६ ॥
अङ्गुष्ठतर्ज्जनीभ्यां च निजप्रियमुखाम्बुजे  ।
अर्पयन्तीं नागवल्लीं पूगचूर्णसमन्विताम्  ॥ ३५७ ॥
मुक्ताहारस्फुरच्चारुपीनोन्नतपयोधराम्  ।
क्षीणमध्यां पृथुश्रोणिं किङ्किणीजालमण्डिताम्  ॥ ३५८ ॥
रत्नताडङ्कमञ्जीररत्नपादाङ्गुलीयकाम्  ।
लावण्यसारमुग्धाङ्गीं सर्वावयवसुन्दरीम्  ॥ ३५९ ॥
आनन्दरससम्मग्नां प्रसन्नां नवयौवनम्  ।
सख्यश्च तस्या विप्रेन्द्र तत्समानवयोगुणाः  ।
तत्सेवनपरा भाव्याश्चामरव्यजनादिभिः  ॥ ३६० ॥

अथ च
दीव्यद्वृन्दारण्यकल्पद्रुमाधः
श्रीमद्रत्नागारसिंहासनस्थौ  ।
श्रीमद्राधाश्रीलगोविन्ददेवौ
प्रेष्ठालीभिः सेव्यमानौ स्मरामि  ॥ ३६१ ॥

स्मरेदेवं क्रमेणैव सिद्धदेहेन साधकः  ।
ससाधनेन पद्मस्य व्रजेशौ केशरस्थितौ  ॥ ३६२ ॥



