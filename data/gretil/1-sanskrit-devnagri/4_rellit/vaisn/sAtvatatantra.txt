सात्वततन्त्र, प्रथमः पटलः


श्रीसूत उवाच ।
य एको बहुधा कृष्णः सृष्ट्यादौ बहुधेयते ।
तमहं शरणं यामि परमानन्दविग्रहम् ॥ १.१
कैलासशिखरासीनं शिवं शिवकरं परम् ।
नारदः परिपप्रच्छ सर्वभूतहिते रतः ॥ १.२
भगवन् श्रोतुमिच्छामि हरेरद्भुतकर्मणः ।
श्रीकृष्णस्याप्रमेयस्य नाना लीलातनूर्विभोः ॥ १.३
यदर्थं यत्स्वरूपं च यद्यत्काले यथा रतः ।
गृह्णाति भगवान् स्वस्थस्तन्ममाख्यातुमर्हसि ॥ १.४
अवतारनिमित्तं यच्चिराद्विग्रहसम्भवम् ।
प्रथमं तत्त्वतो ब्रूहि त्वं परापरवित्तमः ॥ १.५
श्रीशिव उवाच ।
पृष्टं महाभाग त्वया भागवतोत्तम ।
यदहं नोदितः सम्यग्भगवद्वीर्यवर्णने ॥ १.६
श्रीविष्णोरवताराणां विराजश्च महामते ।
कथने नैव पश्यामि पारं वर्षशतैरपि ।
तथापि सारमुद्धृत्य तन्त्ररूपेण नारद ॥ १.७
वर्णयामि यथैवोक्तमीश्वरेण दयालुना ।
जयपूर्वं नमस्कृत्य गोपरूपिणमीश्वरम् ॥ १.८
वक्ष्ये सात्वततन्त्राख्यं भगवद्भक्तिवर्धनम् ।
यदासीदेकमव्यक्तं नित्यं चिद्रूपमव्ययम् ॥ १.९
ब्रह्मेति यद्विदुर्विज्ञा भगवानिति सात्वताः ।
तदासन्तमिवात्मानं मत्वा दृश्य विना विभुः ॥ १.१०
द्विप्रकारमभूत्सत्यं सत्ताभूत्वा स्वयं स्वयम् ।
तच्चिच्छक्तिस्वरूपेण प्रकृतिः पुरुषो महान् ॥ १.११
सर्वलोकैकनिलयो भगवानिति शब्द्यते ।
तस्यैव शक्तिः प्रकृतिः कार्यकारणरूपिणी ॥ १.१२
गुणत्रयस्वरूपेण या स्वयं भिद्यते पुनः ।
यः कालस्तं वदन्त्येके हरेश्चेष्टां दुरन्वयाम् ॥ १.१३
यस्माद्गुणत्रयक्षोभात्पृथग्भूतोऽभवत्पुरा ।
जीवस्य यस्माद्भवति शुभाशुभफलग्रहः ॥ १.१४
तत्कर्म महतो जन्महेतुरव्यक्तमूर्तिमत् ।
भावानां परिणामो हि यतो भवति सर्वदा ॥ १.१५
तमेवाहुर्वेदविदः सूक्ष्मरूपं स्वभावकम् ।
उक्तोऽयं पुरुषः साक्षादीश्वरो भगवत्तनुः ॥ १.१६
कालकर्मस्वभावस्थः प्रकृतिं प्रति नोदितः ।
पुरुषाधिष्ठिता देवी प्रकृतिर्गुणसंग्रहा ॥ १.१७
महत्तत्त्वमभूत्तत्तत्परिज्ञानक्रियात्मकम् ।
तस्माज्जातो ह्यहंकारस्त्रिविधो दैवनोदितात् ॥ १.१८
वैकारिकस्तैजसश्च तामसश्चेति यं विदुः ।
वैकारिकान्मनोदेवा जाता ज्ञानक्रियाधिपाः ॥ १.१९
मरुत्केशौ दिशः सूर्यो नासत्यो ज्ञाननोदकाः ।
वह्नीन्द्रमित्रकोपेता एते कर्मापनोदकाः ॥ १.२०
राजसाद्विषयग्राहज्ञानकर्मस्वरूपिणः ।
त्वग्रसज्ञा श्रुतिश्चक्षुर्घ्राणं बुद्धिश्च तन्मयाः ॥ १.२१
वाक्पाणिपायूपस्थाश्च गतिश्चेति क्रियात्मकाः ।
तामसात्पञ्चभूतानि तन्मात्राणि च भागशः ॥ १.२२
प्रथमं तामसाज्जज्ञे शब्दस्तस्मादभून्नभः ।
शब्दरूपात्तु नभसः स्पर्शस्तस्मादभून्मरुत् ॥ १.२३
मरुतोऽभूत्ततस्तेजस्तेजसो रूपमुत्तमम् ।
रूपमात्राद्रसो जज्ञे तस्मादापोऽभवन् शुचीः ॥ १.२४
अद्भ्यो जातो गन्धगुणो गन्धाद्भूमिरजायत ।
महत्तत्त्वमहंकारः सशब्दस्पर्शतेजसः ॥ १.२५
रसगन्धाविमे सर्वे स्मृता प्रकृतिविक्रियाः ।
शब्दस्य प्रकृतेरेव संदृश्यन्ते यतो बुधैः ॥ १.२६
अतोऽभवन् प्रकृतयो विकारान् विकृतीर्विदुः ।
आकाशे शब्दमात्रं स्याद्वायौ स्पर्शः सशब्दकः ॥ १.२७
रूपं तेजसि शब्दश्च स्पर्शश्चैव जले तथा ।
रसशब्दस्पर्शरूपं पृथिव्यां सर्वमेव हि ॥ १.२८
कारणानां यतः कार्ये समन्वयविधिस्ततः ।
दृश्यते त्वधिकस्तत्र गुणो यावति कश्च ह ॥ १.२९
महदादीनि तत्त्वानि पुरुषस्य महात्मनः ।
कार्यावताररूपाणि जानीहि द्विजसत्तम ॥ १.३०
सर्वाण्येतानि संगृह्य पुरुषस्येच्छया या ।
अंशैरुत्पादयामासुर्विराजं भुवनात्मकम् ॥ १.३१
तस्य चान्तर्गतं छिद्रं पञ्चाशत्कोटिविस्तृतम् ।
दशोत्तराधिकैरेतैः सप्तभिर्बहिरावृतम् ॥ १.३२
तमाहुः पुरुषस्यैव गेहं यत्राविशत्स्वयम् ।
यतोऽचेतनमेवासीत्केवलं सर्वविस्तरम् ॥ १.३३
नरादुत्पन्नतत्त्वानां संग्रहे नारसंज्ञके ।
अयनं तस्य यदभूत्तस्मान्नारायणः स्मृतः ॥ १.३४
विराड्देहे यदवसद्भगवान् पुरसंज्ञके ।
अतः पुरुषनामानमवाप पुरुषः परः ॥ १.३५
यदा स भगवान् देवो मूलप्रकृतिविस्तरः ।
नारायणेन रूपेण विरजमविशत्स्वयम् ॥ १.३६
तदा चेतनमापाद्य चिराद्विग्रह उत्थितः ।
समष्टिशब्दतावाच्यो द्विसप्तभुवनाश्रयः ॥ १.३७
यस्मिन् चराचरं भूतं स्रष्टा ब्रह्माहरेस्तनूः ।
तत्र लोकमयं यावत्तं विराजं विदो विदुः ॥ १.३८
तस्याभिमानिनं जीवं वैराजं पुरुषाभिधम् ।
तदन्तर्यामिणं देवं नारायणमनामयम् ॥ १.३९
सर्वजीवैकनिलयं भगवन्तं प्रचक्षते ।
अवतारसहस्राणां निधानं बीजमव्ययम् ॥ १.४०
यस्यांशेन रजोयुक्तः सृष्टौ ब्रह्मा व्यजायत ।
विष्णुः सत्त्वगुणाधीशः स्थितौ स्थापयितुं जगत् ॥ १.४१
तमसा रुद्ररूपोऽभूत्प्रतिसंचरणो विभुः ।
एते विष्णोर्गुणमया अवताराः क्रियाकृताः ॥ १.४२
एषामंशावतारान्मे निबोध गदतो मम ।
ब्रह्मणोऽंशेन समभून्मरीचिरत्रिरङ्गिराः ॥ १.४३
पुलस्त्यः पुलहश्चैव क्रतुर्दक्षो द्विजोत्तम ।
भृगुर्वसिष्ठोऽथर्वा च कर्दमाद्याः प्रजेश्वराः ॥ १.४४
एषां पुत्राश्च पौत्राश्च प्रपौत्राश्च महौजसः ।
सृष्ट्यर्थमुद्गताः सर्वे भगवद्वीर्यसंयुताः ॥ १.४५
विष्णोरंशेन समभूद्धर्मो यज्ञो बृहत्त्रिवृत् ।
स्वायम्भुवाद्या मनवो द्विसप्ता लोकविश्रुताः ॥ १.४६
एषां पुत्राश्च पौत्राश्च तथेन्द्राद्याश्च देवताः ।
विष्ण्वंशयुक्ता लोकानां पालकाः कथिता मया ॥ १.४७
रुद्रस्यांशेन शतशो जाता रुद्रगणाः पृथक् ।
सर्पाश्च शतशो जाता ये च हिंस्राः स्वभावतः ॥ १.४८
एते संक्षेपतः प्रोक्ता रुद्रस्यांशास्तमोजुषः ।
संहारिणोऽस्य जगतो घोररूपा विलक्षणाः ॥ १.४९
अथ ते सम्प्रवक्ष्यामि लीलादेहान् हरेः पृथक् ।
शुद्धसत्त्वमयान् शान्तान् लोकप्रेमास्पदान् शृणु ॥ १.५०
य ईश एको भगवाननन्तो ब्रह्मस्वरूपी पुरुषोऽधियज्ञः ।
पातुं पुनर्विश्वमसौ स्वकार्यं भेजे तनूस्तं प्रणमामि कृष्णम् ॥ १.५१
इति श्रीसात्वततन्त्रे शिवनारदसंवादे प्रथमः पटलः ॥ १.५२


षात्वततन्त्र, द्वितीयः पटलः
श्रीसिव उवाच ।
साक्षाद्बभूव भगवान् परिपातुमीशो वेदान् युगादिसमये हयशीर्षनामा ।
हत्वा सुरेतरवरौ मधुकैटभाख्यौ नस्तश्चकार विश्रुतीः श्रुतिभिर्विमृग्यः ॥ २.१
लोकान्निवृत्तिपरतां प्रचिकीर्षुरादौ भूत्वा चतुःसनतया भगवान् विमुक्त्यै ।
प्रोवाच योगममलं विशदाशयेभ्यो भोगान् विरक्तिपरतां स्वयमाचचार ॥ २.२
देवेषु नारदतनुर्भगवान् विशुद्धं नैष्कर्म्ययोगमवहत्खलु पाञ्चरात्रम् ।
धर्मं तथा भगवता कथितं विशेषशिष्येष्वसौ परमनिर्वृतिमादधानम् ॥ २.३
आदौ दधार धरणीधरणाय धातुः स्वायम्भुवोक्तिपरिपालककाल एव ।
नारायणोऽखिलगुरुर्गुरुकोलदेहं तेनाहनद्दितिसुतं दशनाग्रघातैः ॥ २.४
भूमेरधो धरणिमण्डलमप्रमेयः शेषाख्य आस जगतः स्थितये नितान्तम् ।
यस्मिन् कलार्पितमिदं लिखिवच्चकास्ति नागाधिपैर्मुनिगणैः परिसेविताङ्घ्रिः ॥ २.५
तस्मादधः कमठ आस विशालरूपी ब्रह्माण्डभाण्डपरिविस्तृतादिव्यकायः ।
शेषोऽपि यत्र परिभाति सुतन्तुतुल्यो यं चार्यमा पितृपतिः समुपासते वै ॥ २.६
दृष्ट्वा दृशार्धवयसापि विहाय मातुर्देहं ध्रुवं मधुवने तपसाभितप्तम् ।
भूत्वा कृपामयवपुर्भगवान् स्वलोकं प्रादात्स्तुवन्ति यतयो मुनयोऽपि यं वै ॥ २.७
आलोक्य कर्दमतपो भगवान् विभूत्यै संशुद्धदिव्यवपुषाविरभूत्सशुक्लः ।
तस्मा अदाद्वरमजात्मजपुत्ररूपमानन्दबिन्दुपयसा च चकार तीर्थम् ॥ २.८
यज्ञे स एव रुचिना मनुपुत्रिपुत्र आहूतिसूतिरसुरारणिवह्निकल्पः ।
त्रैलोक्यगोपनविधौ सुरनाथ ईश नाम्ना सुयज्ञ इति विश्रुतकीर्तिराशिः ॥ २.९
सिद्धेश्वरश्च समभूत्कपिलाख्य ईशः श्रीदेवहूतितनयो विततान तस्यै ।
योगं स्वशक्तिसहितं चिदचिद्विभागं सांख्यं तथा स्वभिमुखेषु जगाद शुद्धम् ॥ २.१०
योगेश्वरोऽत्रितनयो भगवाननन्तो दत्ताख्य आस समताववदत्स्वचर्याम् ।
प्रह्लादहैहययदुष्वपरायणेषु शिष्येषु शिक्षितकथां कथयन् गुरुभ्यः ॥ २.११
नारायणो नर ऋषिप्रवरावभूतां धर्मस्य दक्षदुहितर्यधिमूर्तिपत्न्याम् ।
धीरोपकारकरुणाशयकायशुद्धं तीव्रं तपः प्रचरतां सुरराजतापम् ॥ २.१२
नाभेरभूदृषभसंज्ञसदाप्तकामो योगेश्वरः सुतशतैरवदत्प्रजाभ्यः ।
धर्मं ततः परमयोगिजनावचर्यां नैष्कर्म्यलक्षणपरां स्वयमाचचार ॥ २.१३
धात्रन्तिके सुसनकादिभिरीर्यमाणे चेतोगुणान् विगलितुं भगवान् स हंसः ।
प्रोवाच तत्त्वममलं सदयार्द्रचित्ता यस्माद्गुणागुणविभागमभून्मुनीनाम् ॥ २.१४
वेने मृते द्विजजनैरनु बाहुयुग्मं संमथ्यमानसमये पृथुरूप आसीत् ।
लोकक्षुधां प्रशमयन् पृथिवीं दुदोह सर्वाणि भूतिकरणानि च सर्वभूत्यै ॥ २.१५
दक्षस्य यज्ञविहिते शिवशक्तिहेतोः प्राप्ताज्यभाममधिकं भृगुणाभिदत्तम् ।
तत्राष्टबाहुरभवद्भगवान् भवाय प्राप्ता नुतिः सुरनरादिकृतापि तेन ॥ २.१६
जातः प्रियव्रतकुले गय इत्युदारकीर्तिं ततान भगवान् तनुवाङ्मनोभिः ।
तेनापि यज्ञतनुरीश्वर इन्द्ररूपी स्पर्धां चकार महतां मदमादधानः ॥ २.१७
संवत्सरस्य तनयः स ह यामिनीनामालोकनादिविविधं मुदमाचिकीर्षुः ।
श्रीकामदेववपुषा ह्यवतीर्य देवो देव्योमया मदनकेलिभिरारराम ॥ २.१८
प्राचीनबर्हितनयांस्तपसा सुतप्तान् दृष्ट्वा स्वशान्तवपुषाविरभूदनन्तः ।
दत्त्वा स्वपादभजनं वसतां गृहेषु कन्यां च वृक्षजनितामदिशद्दयालुः ॥ २.१९
स्वारोचिषे तुषितया द्विजवेदशीर्षाज्जातो विभुः सकलधर्मभृतां वरिष्ठः ।
यद्ब्रह्मचर्यानियमानृषयोऽप्यशिक्षन् साक्षाज्जगद्गुरुतयावचचार शुद्धान् ॥ २.२०
धर्मादभूत्सुततया भगवांस्तृतीये मन्वन्तरे त्रिजगतः स्थितये कृपालुः ।
श्रीसत्यसेन इति दुर्जनयक्षरक्षान् यस्तानपाहरदसौ सुरनाथमित्रः ॥ २.२१
तुर्येऽन्तरे सरसि वारणराजराजं ग्राहेण तीव्रबलिना परिकर्षयन्तम् ।
नारायणेत्यभिहिते हरिरुद्दधार तस्माद्भवार्णवजलादपि देवराजः ॥ २.२२
वैकुण्ठ आस भगवान् द्विजवर्य मुद्रा देव्या मया तदनुरूपजयाभिधानः ।
वैकुण्ठदर्शनमकारयदप्रमेयस्तस्याउ पञ्चममनोः समये प्रसिद्धम् ॥ २.२३
षष्ठेऽन्तरे तु भगवान् द्विजशापखिन्नदेहान् सुरानवनतानवलोक्य सन्नः ।
वैराजविप्रतनयोऽजितसंज्ञ ईशो देवासुरैरमथयत्सहसा पयोधिम् ॥ २.२४
देवासुरे जलनिधेर्मथनाद्विषष्णे हस्ताच्च्युते गिरिवरे सहसार्द्रचित्तः ।
भूत्वा तु कूर्मवपुरद्भुतमुद्दधार मेने च पर्वतविवर्तनगात्रकण्डूम् ॥ २.२५
दुग्धाम्बुधावुरुरुजां प्रचिकीर्षुरीश आदाय पूर्णकलशं सुधया नितान्तम् ।
आयुर्विधाननिगमं खलु यज्ञभोक्ता धन्वन्तरिः समभवद्भगवान्नराणाम् ॥ २.२६
धन्वन्तरेरमृतपूर्णघटे स्ववारा चूर्णीयमान अमरे शरणं प्रविष्टे ।
मोहिन्यभूत्स भगवानसुरासुराणां मोहाय तापविरमाय सदाप्तकामः ॥ २.२७
सत्यव्रताय जनतर्पणतः स्वरूपं मात्स्यं महाकरुणया प्रवितत्य सद्यः ।
कल्पार्णवेऽप्यवददच्युत आत्मतत्त्वं भूरूपनाविवसते विहरन् द्विजेभ्यः ॥ २.२८
त्रैलोक्यदुःखदलनाय नृसिंहरूपं कृत्वा स्वभक्तमवितुं किल लाङ्गलाग्रैः ।
धृत्वासुरेन्द्रमसुरेन्द्रविशालतीव्रवक्षःस्थलं स्थलमिवाग्रनखैर्ददार ॥ २.२९
यस्मिन् प्रपश्यति बलिः सगणं त्रिलोकं तेनापि वामनतनुं भगवान् गृहीत्वा ।
संयाच्य सम्मितपदत्रितयं बलेः स्वं कृत्वा त्रिविष्टपमदाददितेः सुतेभ्यः ॥ २.३०
भक्तानहं समनुवर्त इति स्ववाचं साक्षात्प्रकर्तुमिव भूविवरे प्रविष्टः ।
वैरोचनेर्गृहमरक्षयदप्रमेयो नाम्ना गदाधर इति क्षपयन् दयावान् ॥ २.३१
भूत्वा तु भार्गवकुले निजतातनाशाद्रामो महापरशुकं परिगृह्य तीक्ष्णम् ।
क्षत्रं निवार्य क्षितितलं परिहृत्य भूयो दत्त्वा द्विजाय ह्यवसत्स महेन्द्रपृष्ठे ॥ २.३२
वृन्दारकैः परिनिषेवितपादपद्मः श्रीरामचन्द्र इति सूर्यकुलाब्धिजातः ।
देवारिनाशनविधौ कुशिकान्वयेन नीतो महेशधनुराजगवं बभञ्ज ॥ २.३३
ज्ञात्वा ततो भृगुकुलोद्भवधीरवीरं रामं सुगौररुचिरां परिणीय सीताम् ।
गत्वा गृहान् गृहपतेः पितुराप्तजायावाचं निशम्य वनवासमगात्सभार्यः ॥ २.३४
तीर्त्वा गाङ्गपयोऽनुजानुगमनाच्छ्रीचित्रकूटं गिरिं त्यक्त्वा दुष्टविराधराधदमनो धावन् धनुर्धारयन् ।
हत्वा क्रूरसुरेन्द्रवैरिहरिणं मारीचसंज्ञं ततो लङ्केशाहृतसीतया खलु पुनः प्राप्तो दृशामीदृशाम् ॥ २.३५
चन्द्रं चण्डकरं प्रचण्डपवनं मेने सुमन्दानिलं मालां मालतिमल्लिकां शुचिकलां गीतं स्फुलिङ्गायितम् ।
इत्येवं वनितापरायणनरं हास्यन्निवालोकयनृक्षं मन्मथसायकाहृतमनो रेमे प्रियाशङ्कया ॥ २.३६
गत्वा वानरराजवालिनमहामित्रेण सेतुं ततो बद्ध्वा वारिधिमातरत्तरतमं साकं प्लवंगैर्मुदा ।
छित्त्वा राक्षसयक्षलक्षममला सीता सपुत्रानुजं लङ्केशं ज्वलदग्निना भगवता चाप्ता पुनः सा पुरी ॥ २.३७
सूर्यादिशक्तिमविहृत्य शशास भूमिं गोविप्रप्राज्ञपरिसेवनसर्वधर्मः ।
उद्रिक्तभक्तिनमिताननयत्स्वनाथान् सर्वान् वनाधिवसतः स्वपदं सुशान्तम् ॥ २.३८
तस्यानुजो भरतसंज्ञ उदारबुद्धी रामाज्ञया निजगृहे निवसन्नपि श्रीम् ।
त्यक्त्वा वनस्थव्रतवानभवत्ततो वै गन्धर्वकोटिमथनं विहरंश्चकार ॥ २.३९
श्रीलक्ष्मणस्तदवरो वनमेत्य रामं सीतां निषेच्य बहुकष्ट आसीत् ।
बाह्येऽपि चास्य वचसा वनमेत्य देहं संत्यज्य तत्पदमगादरिसैन्यवह्निः ॥ २.४०
शत्रुघ्नसंज्ञ उरुविक्रमशुद्धबुद्धिः शौर्येण दर्पदलनो द्विषतां दयालुः ।
दीनेषु दैत्यलवणान्तक आर्यसेवी स्वान्येषु साम्यमतिराजनताभिरामः ॥ २.४१
मार्कण्डनाममुनये भुवनानि देष्टुं मायालये तनुतरे जठरे मुकुन्दः ।
न्यग्रोधपत्त्रपुटकोशशयान आसीदङ्गुष्ठपानपरमः शिशुरप्रमेयः ॥ २.४२
वृत्रस्य घोरवपुषा परितापितानां संरक्षणाय भगवान् युधि निर्जराणाम् ।
आद्यो ह्यभूद्गरुडकिंनरगीतकीर्तिस्तेषां सुदुःखभयशोकविनाशशीलः ॥ २.४३
अङ्गुष्ठपर्वसुमितान् श्रमणान् द्विजाग्र्यान् दृष्ट्वा तु गोष्पदपयोगतसर्वदेहान् ।
ब्रह्मण्य इन्द्रहसितान् समिदंशुहस्तान् गुर्वर्चनाय कृपयावदमून् प्रपन्नान् ॥ २.४४
दुष्यन्तबीजमधिगम्य शकुन्तलायां जातो ह्यजोऽपि भगवानधियज्ञकर्त्
।
विस्मापयन् बहुनृपान् बहुवाजिमेधान् साक्षादियाज बहु दानमदादमेयः ॥ २.४५
सर्वान् जनान् कलियुगे बलबुद्धिहीनान् दृष्ट्वा कृपापरवशो वसुवीर्यजायाम् ।
जातः पराशरसकाशत आदिदेवो वेदान् समाहिततया विभजिष्यति स्म ॥ २.४६
वृष्णेः कुले तु भगवान् बलदेवनामा यस्माद्बलानतिबलानदलत्सुरारीन् ।
यल्लाङ्गलाग्रकलनात्कुरुराजधानी धानेव धामसहिता चलितातिभीता ॥ २.४७
भूमेर्जनस्य निजपादपरायणस्य वृष्णेरजोऽपि भगवान् सुखमादधानः ।
जातो भविष्यति यशो विपुलं प्रकर्तुं श्रीकृष्ण इत्यभिहितोऽखिलशक्तिपूर्णः ॥ २.४८
जातो निजेन वपुषा वसुदेवगेहे गत्वा तु गोकुलमथो विहरन् विनोदैः ।
बालाकृतिर्विशदबालकभाषाहासैर्गोगोपगोपवनितामुदमाशु कर्ता ॥ २.४९
कंसानुशिष्टसुरशत्रुगणानुलूकीमुख्यान् हनिष्यति व्रजस्थितये महाद्रिम् ।
धृत्वोच्छिलीन्ध्रमिव सप्त दिनानि वामहस्ते प्रगृह्य सुरनाथमदं प्रमार्ष्टा ॥ २.५०
धात्रा यदा सपशुगोपशिशौ प्रणीते बुद्धेर्भ्रमो हलभृतोऽभवदप्रमेयः ।
तत्संहरन् सपशुपालकुलस्वरूपं कृत्वा विधिं विविधमोहमलात्स धर्ता ॥ २.५१
वृन्दावने सुरभिवाद्यविलासगीतैर्गोधुग्वधूजनमनोजजवं दधानः ।
कर्ता महामदनकेलिविहारगोष्ठीविस्मापनं निशि निशाचरखेचराणाम् ॥ २.५२
कंसस्य रङ्गसदनं सबले प्रणीते स्वाफल्किना भवधनुस्तरसा विभज्य ।
चाणूरशूरशमनं सहकंसमाजौ कर्ता द्विपं कुवलयं सहसा निहत्य ॥ २.५३
सांदीपनं मृतसुतं गुरुदक्षिणार्थी दत्त्वा जरासुतबलं यवनं च हत्वा ।
श्रीरुक्मिणीप्रभृतिदारशतं विवाह्य ताभ्यः सुतान् दशदशानु जनिष्यति स्म ॥ २.५४
भौमं निहत्य सगणं दिवि देवमातुर्दातुं तदीयमणिकुण्डलमादिदेवः ।
गत्वा सुरेन्द्रतरुराजवरं प्रियायाः प्रीतौ समुद्धरणतो दितिजान् स जेता ॥ २.५५
बाणासुरस्य समरे मम वीर्यनाशाल्लब्धामरत्वमधिकं युधि भूपबन्धून् ।
जित्वा युधिष्ठिरनृपक्रतुना विवाहबीजं निपात्य गुरुभारतरं प्रहर्ता ॥ २.५६
लोके प्रदर्श्य सुतरां द्विजदेवपूजां स्वस्याप्यपारकरुणां निजसेवकेभ्यः ।
त्रात्वा परीक्षितनृपं परमास्त्रदग्धं पार्थाय भूतिमवलोकयिता द्विजार्थे ॥ २.५७
कामेन स्नेहभयरागकुटुबसंधे यस्मिन्मनो निवसतः शमलं निरस्य ।
दाता स्वरूपममलं परिशुद्धभावः साक्षात्स्वरूपनिरतस्य च किं नु वक्ष्ये ॥ २.५८
यत्पादपङ्कजपरागपरायणानामग्रे चकास्ति न च मुक्तिसुखं नितान्तम् ।
किं वान्यदर्पितभयं खलु कालवेगैः साक्षान्महासुखसमुद्रगतान्तराणाम् ॥ २.५९
गङ्गादितीर्थतपहोमव्रतादिकेभ्यः कीर्तिं स्वकीयमधिकां समुदीर्य लोके ।
अत्युन्नतं द्विजकुलं द्विजशापव्याजाद्धत्वा स्वलोकममलं तनुनाभिगन्ता ॥ २.६०
तस्माद्भविष्यति सुतः सुखदो जनानां प्रद्युम्नसंज्ञ उरुगायगुणानुरूपः ॥ २.६१
कर्ता मुदं मुदितवक्त्रसुचारुगात्रैः पात्रैरिवामृतपयो मनुजान् प्रच्छन् ।
तत्राप्यजोऽनुजनिताप्यनिरुद्धनामानाम्नां प्रवर्तकतया मनसीश्वरोऽपि ॥ २.६२
यस्मादुषाहरणतो भुजवीर्यनाशाद्बाणो भविष्यति शिवानुगशान्तदेहः ।
व्यासाद्भविष्यति [... औ२ णेइछेन्झ्] भगवानरण्यां योगी जनान् प्रति गदिष्यति वेदसारम् ॥ २.६३
श्रीमत्सुशान्तममलं भगवत्प्रणीतं यच्छ्रद्धया कलिजना अपि यान्ति शान्तिम् ।
बुद्धावतारमधिगम्य कलावलक्षैर्वेषैर्मतेरतिविमोहकरं प्रलोभम् ॥ २.६४
पाखण्डशास्त्रमधिकल्प्य सुरद्विषाणां कर्ता जिनस्य तनयो भगवान् गयायाम् ।
पाखण्डशास्त्रबहुले निजवेदमार्गे नष्टे द्विजातिभिरसत्पथि वर्तमाने ॥ २.६५
कल्क्यावतारतरणिस्तरुणान्धकारतुल्यं तुदन्नृपगणं कृतधर्मगोप्ता ।
साक्षाद्भविष्यति सरस्वतिसंज्ञितायां श्रीसार्वभौम इति वेदगुपो द्विजाग्र्यात् ॥ २.६६
कृत्वा पुरंदरश्रियं बलयेऽतिदास्यन् गोप्ताष्टमे मनुयुगे विदितानुभावः ।
आयुः करो नवमनोः समये जनानां नीतिं विधातुममरारिविनाशनाय ॥ २.६७
गोप्ता भविष्यति जगज्जनधारयासौ भूत्वा श्रुतेन्द्रसहितो भगवानपारः ।
भूत्वा विशूचिसदने द्विजराजशम्भोः साहित्यकर्मपरवान् दशमेऽन्तरे सः ॥ २.६८
पातामरान् [... औ३ णेइछेन्झ्] विश्वक्[... औ१ णेइछेन्झ्] सेनसंज्ञो यत्सैन्यपूगसमरादमरारिनाशः ।
मन्वन्तरैकदशमेऽर्थकरिप्रपौत्रः श्रीधर्मसेतुरिति विश्रुत आदिदेवः ॥ २.६९
हत्वासुरान् सुरपतौ विधृतेरपत्ये दाता तृतीयभवनं भगवान् स्वयम्भूः ।
जातो द्विषण्मनुयुगे युगपालनाय विप्रात्स्वशक्तिमहसः सुनृताख्यतो वै ॥ २.७०
ख्यातो भविष्यति ततो भगवान् स्वधामा यस्माज्जना जगति सौख्यमपारमापुः ।
भाव्ये त्रयोदशयुगे भवितादिदेवः श्रीदेवहोत्रतनयो भगवान् बृहत्याम् ॥ २.७१
योगेश्वरो दिवि दिवस्पतिशक्रमित्रो योगादमेयवपुषा स वितानतुल्यः ।
सत्रायणस्य सदने भगवाननादिदेवोऽपि देववनितातनयोऽभिजातः ॥ २.७२
अन्तेऽन्तरे करणकर्मवितानतन्तून् विस्तारयिष्यति जगद्धितकामशीलः ।
एते मया भगवतः कथिता द्विजाते शुद्धावतारनिचया जगतो हितार्थाः ।
सम्पूर्णतांशकलया परिभावनीया ज्ञानक्रियाबलसमादिभिराभिव्यक्ताः ॥ २.७३
यल्लीलातनुभिर्नित्यं पाल्यते सचराचरम् ।
तमहं शरणं यामि कृष्णं ब्रह्माण्डनायकम् ॥ २.७४


षात्वततन्त्र, तृतीयः पटलः
श्रीनारद उवाच ।
कथिता भगवान् विष्णोरवतारा महात्मनः ।
सम्पूर्णांशकलाभेदैर्भावनीयास्त्वया प्रभो ॥ ३.१
निर्विकल्पस्य कृष्णस्य ब्रह्मणः परमात्मनः ।
कथमंशकलाभाग एतद्वर्णय नो विभो ॥ ३.२
श्रीशिव उवाच ।
सत्यमुक्तं त्वया ब्रह्मन् कृष्णस्य जगदात्मनः ।
अवतारेषु सर्वेषु भेदादंशकलाः स्वतः ॥ ३.३
न वर्णयन्ति निपुणा ज्ञानिनो भगवत्पराः ।
अविकारादच्युताच्च निर्भेदाद्ब्रह्मरूपिणः ॥ ३.४
किं तु ज्ञानप्रभावादेः पूर्णांशांशानुदर्शनात् ।
पूर्णमंशकलाभागं वदन्ति जगदीशितुः ॥ ३.५
सन्ति यद्यपि सर्वत्र ज्ञानवीर्यगुणादयः ।
तथापि कार्यतः केचिद्दृश्यन्ते न हि सर्वतः ॥ ३.६
ऐश्वर्यज्ञानधर्माश्च वैराग्यं श्रीर्यशस्तथा ।
एषां संदर्शनात्साक्षात्पूर्णो विद्वद्भिरुच्यते ॥ ३.७
एतेषामपि भागानामल्पाल्पदर्शनादसौ ।
विभात्यंशकलाभेदो भगवान् भगभेदधृक् ॥ ३.८
अंशस्तुरीयो भागः स्यात्कला तु षोडशी मता ।
शतभागो विभूतिश्च वर्ण्यते कविभिः पृथक् ॥ ३.९
अतो ज्ञानस्य धर्मस्य वैराग्यैश्वर्ययोः श्रियः ।
यशसः पृथग्भेदं मत्तः शृणु द्विजोत्तम ॥ ३.१०
उत्पत्तिप्रलयौ चैव विद्याविद्ये गतागती ।
एषां ज्ञानं वदन्त्यङ्ग ज्ञानं षड्विधमुत्तमम् ॥ ३.११
सत्यं शौचं दया मौनं धर्मश्चातुर्विधः स्मृतः ।
अमानो व्यतिरेकश्च ऐन्द्रियस्तु वशीकृतः ॥ ३.१२
एवं चतुर्विधो भद्र वैराग्यः समुदाहृतः ।
अणिमा लघिमा चैव महिमा तदनन्तरम् ॥ ३.१३
प्राकाम्यं चैव प्राप्तिश्च ईशिता वशिता तथा ।
कामस्यावसिता ह्येते अष्टैश्वर्याः प्रकीर्तिताः ॥ ३.१४
भृत्यामात्यसुहृद्बन्धुपुत्रपौत्रकलत्रकाः ।
वासोभूषणकोशाश्च सेनिका चतुरङ्गिणी ॥ ३.१५
गृहा भूरस्त्रशस्त्रे च दुर्गाद्याः श्रिय ईरिताः ।
यशस्तु पुंसो भवति कर्मतो गुणतस्तथा ॥ ३.१६
कर्म चतुर्विधं प्रोक्तं सृष्टिस्थितिलयात्मकम् ।
तया लीलावताराणां चरितं परमाद्भुतम् ॥ ३.१७
गुणान्यपरिमेयाणि कीर्तितानि मनीषिभिः ।
तथाप्यहं द्विषष्ठीं ते वर्णयाम्यनुपूर्वशः ॥ ३.१८
ब्रह्मण्यश्च शरण्यश्च भक्तवात्सल्यमेव च ।
दातृत्वं सत्यसंधत्वं विक्रान्तत्वं नियम्यता ॥ ३.१९
दुर्जयत्वं दुःसरत्वं निषेव्यत्वं सहिष्णुता ।
अक्षोभ्यत्वं स्वतन्त्रत्वं नैरपेक्ष्यं स्वसौष्ठवम् ॥ ३.२०
शौर्यमौदार्यमास्तिक्यं स्थैर्यं धैर्यं प्रसन्नता ।
गाम्भीर्यं प्रश्रयः शीलं प्रागल्भ्यमृतमङ्गलम् ॥ ३.२१
शमो दमो बलं दाक्ष्यं क्षेमं हर्षोऽनहंकृतिः ।
संतोष आर्जवं साम्यं मनोभाग्यं श्रुतं सुखम् ॥ ३.२२
त्यागो भयं पावनं च तेजः कौशलमाश्रयः ।
धृतिः क्षमा स्मृतिर्लज्जा श्रद्धा मैत्री दयोन्नतिः ॥ ३.२३
शान्तिः पुष्टिः स्ववाक्शुद्धिर्बुद्धिर्विद्या स्वरक्षता ।
एते ते भगभेदास्तु कथिता ह्यनुपूर्वशः ॥ ३.२४
एषां प्रकाशो यत्रासीत्स पूर्णः परिकीर्तितः ।
अंशप्रकाशादंशः स्यात्कलायास्तु कला स्मृता ॥ ३.२५
विभूतेस्तु विभूतिः स्यादेष भेदो न हि स्वतः ।
निर्विकल्पस्य सत्यस्य परब्रह्मस्वरूपिणः ॥ ३.२६
नारायणस्य शुद्धस्य श्रीकृष्णस्य महात्मनः ।
यतः कृष्णावतारेण भगभेदाः पृथक्पृथक् ॥ ३.२७
संदर्शिताः पृथक्कार्ये तस्मात्सम्पूर्ण उच्यते ।
हयग्रीवाद्यवतारे तस्मादल्पतरा यतः ॥ ३.२८
दर्शिता भगभेदा वै तस्मादंशाः प्रकीर्तिताः ।
यतो रामो मत्स्यकूर्मवराहा नरकेसरी ॥ ३.२९
मन्वन्तरावताराश्च यज्ञाद्या हयशीर्षवान् ।
तथा शुक्लादयो ह्याविर्भावा ऋषभ आत्मवान् ॥ ३.३०
नरनारायणो दत्तः कलौ च बुद्धकल्किनौ ।
ज्ञानकर्मप्रभावाद्यैरंशा विष्णोः प्रकीर्तिताः ॥ ३.३१
कुमारनारदव्यासा ब्रह्मरातादयः कलाः ।
ज्ञानांशयुक्ताः श्रीविष्णोरवतारा महात्मनः ॥ ३.३२
गयः पृथुश्च भरतः शक्तियुक्ताः कला मताः ।
गुणावतारा ब्रह्माद्यास्तदंशा ये विभूतयः ॥ ३.३३
एषा मया ते कथिता सम्पूर्णांशकलाभिदा ।
कार्यानुरूपा विप्रेन्द्र भगभेदप्रदर्शनात् ॥ ३.३४
न ब्रह्मणो भिदा विप्र श्रीकृष्णस्य च सत्तम ।
नारायणस्य वा सौम्य ह्यवतारिस्वरूपिणः ॥ ३.३५
श्रीनारद उवाच ।
अवतारिस्वरूपं मे वर्णयस्व सदाशिव ।
किं ब्रह्म परमं साक्षात्किं वा नारायणो विभुः ॥ ३.३६
किं वा वैकुण्ठलोकेशः श्रीकृष्णः पुरुषोत्तमः ।
किमेकतत्त्वमेतेषामथवा किं पृथक्पृथक् ॥ ३.३७
श्रीशिव उवाच ॥ ३.३८
शृणु तत्परमं गुह्यं ब्रह्मदायाद सत्तम ।
अवतारिस्वरूपं मे यथा वर्णयतो द्विज ॥ ३.३९
एकमेव परं तत्त्वमवतारि सनातनम् ।
श्रीकृष्णब्रह्मपुरुषैः संज्ञाभिर्दीयते पृथक् ॥ ३.४०
यथा भानोः प्रकाशस्य मण्डलस्यापृथक्स्थितिः ।
तथा श्रीकृष्णदेवस्य ब्रह्मणः पुरुषस्य च ॥ ३.४१
अतः सात्वततन्त्रज्ञा भक्तिनिष्ठा विलक्षणाः ।
श्रीकृष्णाख्यं परं धाम परमानन्दमुत्तमम् ॥ ३.४२
वैकुण्ठलोकनिलयं शुद्धसत्त्वात्मविग्रहम् ।
वदन्ति शाश्वतं सत्यं स्वभक्तगणसेवितम् ॥ ३.४३
वेदान्तिनो ज्ञाननिष्ठा ज्ञानशास्त्रानुसारतः ।
वदन्ति ब्रह्म परमं प्रकाशात्मकमव्ययम् ॥ ३.४४
अपाणिपादनयनश्रोत्रत्वग्घ्राणविग्रहम् ।
सर्वशक्तियुतं तेजोमयं वाङ्मनसापदम् ॥ ३.४५
आनन्दमात्रं संशुद्धं चिद्व्यक्तं सर्वकारणम् ।
हैरण्यगर्भास्त्रैविद्या नारायणमनामयम् ॥ ३.४६
सहस्रशिरसं देवं परमानन्दमव्ययम् ।
अनन्तशक्तिं सर्वेषां पुरुषं प्रकृतेः परम् ॥ ३.४७
वदन्ति कर्मपरमाः स्थित्युत्पत्त्यन्तभावनम् ।
सर्वानन्दकरं शान्तं संसारार्णवतारकम् ॥ ३.४८
अतः कृष्णस्य देवस्य ब्रह्मणः पुरुषस्य च ।
वस्तुतो नैव भेदो हि वर्ण्यते तैरपि द्विज ॥ ३.४९
यथार्थो बहुधा भाति नानाकरणवृत्तिभिः ।
तथा स भगवान् कृष्णो नानेव परिचक्षते ॥ ३.५०
अतः सर्वमेतेनापि श्रीकृष्णः पुरुषोत्तमः ।
लीलामानुषरूपेण देवकीजठरं गतः ॥ ३.५१
अतः सर्वावताराणां कारणं कृष्ण उच्यते ।
सृष्ट्याद्यनेककार्याणि दर्शितानि यतः स्वतः ॥ ३.५२
स एव सर्वलोकानामाराध्यः पुरुषोत्तमः ।
मुक्त्याद्यर्थं नृलोकस्य मानुषत्वं यतो गतः ॥ ३.५३
अतस्तं पुरुषा नित्यं भक्तिभेदेन नित्यदा ।
भजन्ति ह्यपवर्गेशं परेशं तदकाम्यया ॥ ३.५४
मया ते कथिता विप्र अवतारा महात्मनः ।
किमन्यत्कथयाम्यद्य त्वं हि भागवतोत्तमः ॥ ३.५५


षात्वततन्त्र, चतुर्थः पटलः
श्रीनारद उवाच ।
नास्ति तृप्तिः शृण्वतो मे तव वागमृतं हरेः ।
यशः परमकल्याणमवतारकथाश्रयम् ॥ ४.१
तथापि साम्प्रतं ह्येतच्छ्रुत्वा कौतूहलं मम ।
भक्तिभेदं भगवतो भावनीयं सदा नृभिः ॥ ४.२
ब्रूहि मे भगवन् विष्णोर्भक्तिभेदं सदाशिव ।
यज्ज्ञात्वा ह्यञ्जसा विष्णोः साम्यं याति जनः प्रभो ॥ ४.३
श्रीशिव उवाच ।
साधु पृष्टं त्वया साधो परं गुह्यतमं यतः ।
अन्यस्मै न मया प्रोक्तं विना भागवतान्नरात् ॥ ४.४
यदैवावोचं मां कृष्णो ध्यानात्तुष्टमना विभुः ।
तदैवाहं निषिद्धोऽस्मि अभक्तोक्तौ कृपालुना ॥ ४.५
तदा चाहं तस्य पादपङ्कजे शिरसा नतः ।
बभाष एतद्भगवान् भक्तान्निर्देष्टुमर्हसि ॥ ४.६
तदा प्रीतमना देवो मामुवाच सतां गतिः ।
शृणुष्व शिव भद्रं ते भक्तान् वक्ष्यामि सात्वतान् ॥ ४.७
मद्ध्याननिष्ठान्मत्प्राणान्मद्यशःश्रवणोत्सुकान् ।
भक्तान् जानीहि मे देव सर्वलोकप्रणामकान् ॥ ४.८
तेभ्यः परमसंतुष्टो भक्तिभेदं ससाधनम् ।
ब्रवीमि शिव ते भक्तिस्तेनैव सम्प्रसिध्यति ॥ ४.९
यदि त्वद्वाक्यनिष्ठः स्याद्योऽपि कोऽपि सदाशिव ।
तस्मै प्रीतमना वाच्यो भक्तिभेदः ससाधनः ॥ ४.१०
तदिदं ते प्रवक्ष्यामि भक्तिभेदं ससाधनम् ।
यतो भागवतश्रेष्ठो भगवत्कीर्तनप्रियः ॥ ४.११
एकैव भक्तिः श्रीविष्णोः प्रीतिरित्युच्यते बुधैः ।
निर्गुणत्वादखण्डत्वादानन्दत्वाद्द्विजोत्तम ॥ ४.१२
किं तु ज्ञानक्रियालीलाभेदैः सा त्रिविधा मता ।
तान् शृणुष्वानुपूर्व्येण मत्तः स्ववहितो द्विज ॥ ४.१३
सर्वान्तर्यामिणि हरौ मनोगतिरविच्युता ।
सा निर्गुणज्ञानमयी साक्षादपि गरीयसी ॥ ४.१४
सर्वेन्द्रियाणां सर्वेशे विष्णौ गतिरनुत्तमा ।
स्वाभाविकी भागवती कर्मजा मुक्तिहेलिनी ॥ ४.१५
हरिलीलाश्रुतोच्चारे जाता प्रेममयी तु या ।
सत्सङ्गजान्यासाद्ग्राह्या सर्वदा सा ह्यनुत्तमा ॥ ४.१६
तासां साधनसामग्री क्रमतः शृणु सत्तम ।
यामाश्रित्य समाप्नोति जनो भक्तिं जनार्दने ॥ ४.१७
स्वानुरूपस्वधर्मेण वासुदेवार्पणेन च ।
हिंसारहितयोगेन भगवत्प्रतिमादिषु ॥ ४.१८
श्रुतिदृष्टिस्पर्शपूजास्तुतिप्रत्यभिनन्दनैः ।
विषयाणां विरागेण स्वगुरोः परिचर्यया ॥ ४.१९
निवृत्तिशास्त्रश्रवणैरुत्तमेषु क्षमादिभिः ।
समेषु मित्रभावेन दीनेषु दयया तथा ॥ ४.२०
भगवन्मूर्त्यभिध्यानैर्यशसां श्रुतिकीर्तनात् ।
भूतेषु भगवद्दृष्ट्या निर्गुणा भक्तिरुच्यते ॥ ४.२१
लब्ध्वा तां निर्गुणां भक्तिं मुक्तिं चापि न मन्यते ।
मुक्तिः सैवेत्यभिहिता भगवद्भावकारिणी ॥ ४.२२
अथ भागवतीभक्तेः साधनं शृणु सत्तम ।
यत्सर्वयत्नतः कार्यं पुरुषेण मनीषिणा ॥ ४.२३
श्रीगुरोरुपदेशेन भगवद्भक्तितत्परैः ।
यथाकार्यं स्वकरणैर्भगवत्पादसेवनम् ॥ ४.२४
वाचोच्चारो हरेर्नाम्नां कर्णाभ्यां कर्मणां श्रुतिः ।
हस्ताभ्यां भगवद्देहप्रतिमादिषु सेवनम् ॥ ४.२५
जिह्वया भगवद्दत्तनैवेद्यहरणं मुदा ।
नासया कृष्णपादाब्जलग्नगन्धानुजिघ्रणम् ॥ ४.२६
भगवद्गात्रनिर्माल्यहरणं शिरसा तथा ।
दृष्ट्वा विष्णुजनादीनामीक्षणं सादरेण च ॥ ४.२७
मनसा भगवद्रूपचिन्तनं शिरसोरसा ।
बाहुपादादिभिर्विष्णोर्वन्दनं परया मुदा ॥ ४.२८
अर्थादीनामानयनमीश्वरार्थेन सर्वशः ।
एतैः स्वसाधनैर्नित्यं भगवत्पादसेवनम् ॥ ४.२९
आशु सम्पद्यते भक्तिः कृष्णे भागवती सती ।
यदेन्द्रियाणां सर्वेषां कृष्णे परमपूरुषे ॥ ४.३०
स्वाभाविकी रतिरभूत्सा वै भागवती मता ।
एतद्भक्तिपरो विप्र चातुर्वर्ग्यं न मन्यते ॥ ४.३१
तस्यामन्तः सर्वसुखमधिकं वापि लभ्यते ।
अथ प्रेममयीभक्तेः कारणं द्विजसत्तम ॥ ४.३२
शृणु विश्वासमापन्नो निश्चयात्मिकया धिया ।
सद्गुरोरुपदेशेन लब्ध्वा सत्सङ्गमादृतः ॥ ४.३३
चतुर्विधानां श्रीविष्णोः कर्मणां श्रवणं सताम् ।
तेष्वेवं कीर्तनं तेषां मनसा चापि चिन्तनम् ॥ ४.३४
वचसा ग्रहणं तेषां तत्पराणां प्रशंसनम् ।
यद्यशक्तो भवेत्कीर्तौ स्मरणे चापि सर्वशः ॥ ४.३५
तदा तु भगवन्नाम्नामावृत्तौ वृत्तयेत्सदा ।
सदा शश्वत्प्रीतियुक्तो यः कुर्यादेतदन्वहम् ॥ ४.३६
तस्याशु भक्तिः श्रीकृष्णे जायते सद्भिरादृता ।
एवं प्रेममयीं लब्ध्वा भित्त्वा संसारमात्मनः ॥ ४.३७
आशु सम्पद्यते शान्तिं परमानन्ददायिनीम् ।
लब्ध्वापि भक्ता भगवद्रूपशीलगुणक्रियाः ॥ ४.३८
नानुसंधत्त एता वै विना भक्तिं जनार्दने ।
यद्यन्यसाधनान्यन्यभक्तौ कुर्यादतन्त्रितः ॥ ४.३९
न तत्र कश्चिद्दोषः स्याद्धरिसेवा यतः कृता ।
किं तु यद्भक्तिनिष्ठा स्यात्तामेवाप्नोति मानवः ॥ ४.४०
फलभेदेन भेदः स्यात्साधनेन न भिद्यते ।
पृथगेष मयाख्यातो भक्तिभेदः ससाधनः ॥ ४.४१
निष्कामः फलरूपश्च नित्यो मोक्षसुखाधिकः ।
सकामः सगुणो विप्र बहुधोक्तो महर्षिभिः ॥ ४.४२
किं भूयः कथयाम्यद्य वद मां द्विजसत्तम ।
श्रीनारद उवाच ।
विधेयं कथितं सर्वं त्वया मे सुरसत्तम ।
निषेधनीयं किं चात्र भक्तिस्तम्भकरं च यत् ॥ ४.४३
हानिवृद्धिकरं चापि मुख्यसाधनमेव च ।
कथयस्व महादेव श्रद्धासेवापराय मे ॥ ४.४४
श्रीशिव उवाच ।
भक्तीनां साधनानां यद्बहिर्भूतं महामुने ।
निषेधनीयं तत्तासां भक्तानां पुरुषोत्तमे ॥ ४.४५
देहप्रवाहादाधिक्यं विषयादरणं च यत् ।
भक्तिस्तम्भकरं प्रोक्तं भक्तिनिष्ठे द्विजोत्तम ॥ ४.४६
समासेन मया प्रोक्तं निषेधस्तम्भनं तव ।
भक्तिघ्नदोषं शृणु तं सर्वथा वर्जनं नृणाम् ॥ ४.४७
निर्गुणायां प्राणिहिंसा भागवत्यामहंकृतिः ।
प्रेममय्यां सतां द्वेषो भक्तिनाशकरा इमे ॥ ४.४८
सर्वभक्तिव्यतिकरः स्वगुरोर्वागनादरः ।
द्वेषेण नरकं याति कुर्वन् भक्तिमपि द्विजः ॥ ४.४९
दोषदृष्ट्या दोषवान् स्यात्तत्र दोषफलं भवेत् ।
मर्त्यदृष्ट्या कृतं सर्वं भवेत्कुञ्जरशौचवत् ॥ ४.५०
सर्वसाधनमुख्या हि गुरुसेवा सदादृता ।
यया भक्तिर्भगवति ह्यञ्जसा स्यात्सुखावहा ॥ ४.५१
तस्मात्सर्वप्रयत्नेन गुरोर्वागादरेण वै ।
कार्या सैव तु तत्सर्वा भगवद्भक्तिवर्धिनी ॥ ४.५२
निर्गुणा भक्तिनिष्ठेन कार्या भूतदया सदा ।
भागवत्यां कायमनोवचसां परिनिष्ठिता ॥ ४.५३
प्रेममय्यां सतां प्रीत्या श्रवणं यशसां हरेः ।
मुख्याः साधनसम्पत्त्यः कथितास्ते द्विजोत्तम ॥ ४.५४
सर्वमूलं कृष्णपादशरणं परिकीर्तितम् ।
यद्विना स्रवते भक्तिरामभाण्डात्पयो यथा ॥ ४.५५
श्रीनारद उवाच ।
कृष्णपादाब्जशरणं वद मे बहुवित्तम ।
विना येन पुमान् याति कुर्वन् भक्तिमपि श्रमम् ॥ ४.५६
श्रीशिव उवाच ।
कायवाङ्मनसां साक्षात्कृष्णे परमपूरुषे ।
परिनिष्ठाश्रयं यद्वै शरणं परिकीर्तितम् ॥ ४.५७
एतद्वै त्रिविधं प्रोक्तं वेदविद्भिर्द्विजोत्तम ।
प्रथमं मध्यमं श्रेष्ठं क्रमशः शृणु तन्मुने ॥ ४.५८
धर्मे तीर्थे च देवादौ रक्षकत्वमघादितः ।
यद्बुद्धिनिष्ठितं कृष्णे कृतं तत्प्रथमं स्मृतम् ॥ ४.५९
कलत्रपुत्रमित्रेषु धने गेहगवादिषु ।
यन्ममत्वाश्रयं कृष्णे कृतं तन्मध्यमं स्मृतम् ॥ ४.६०
देहादावात्मनो यावदात्मत्वाश्रयणादि यत् ।
तत्सर्वं कृष्णपादाब्जे कृतं श्रेष्ठं प्रकीर्तितम् ॥ ४.६१
ईश्वरं तदधीनं च तद्धर्मं च सनातनम् ।
हित्वान्यदाश्रयं तस्य वस्तुतो नैव दृश्यते ॥ ४.६२
एतच्छरणसम्पन्नो भक्तिमान् पुरुषोत्तमे ।
पुनाति सर्वभुवनं हृदिस्थेनाच्युतेन सः ॥ ४.६३
तस्माद्भक्तादृतेर्विष्णोर्देहोऽपि नैव सत्प्रियः ।
किमुतान्ये विभूताद्याः परमानन्दरूपिणः ॥ ४.६४
श्रीनारद उवाच ।
भक्तानां लक्षणं साक्षाद्ब्रूहि मे सुरत्तम ।
तथैव तेष्वहं प्रीतिं करिष्यामि समाहितः ॥ ४.६५
श्रीशिव उवाच ।
भक्तानां लक्षणं साक्षाद्दुर्विज्ञेयं नृभिर्मुने ।
वैष्णवैरेव तद्वेद्यं पदान्यहिरहेरिव ॥ ४.६६
तथापि सारतस्तेषां लक्षणं यदलौकिकम् ।
वक्ष्ये तत्ते मुनिश्रेष्ठ विष्णुभक्तो यतो भवान् ॥ ४.६७
मच्चित्ता निरहंकारा ममकारविवर्जिताः ।
शास्त्रानुवर्तिनः शान्ताः सुहृदः सर्वदेहिनाम् ॥ ४.६८
यदा सर्वेषु भूतेषु हिंसन्तमपि कंचन ।
न हिंसन्ति तदा मुक्ता निर्गुणा भगवत्पराः ॥ ४.६९
हरिसेवां विना किंचिन्मन्यन्ते नात्मनः प्रियम् ।
वासुदेवपरा देहगेह इन्द्रियवृत्तयः ॥ ४.७०
रागद्वेषादिरहिता मानामानविवर्जिताः ।
सदा संतुष्टमनसो भक्ता भागवता मताः ॥ ४.७१
सत्प्रीतिपरमाः शुद्धाः श्रुतिकीर्त्युक्तिनिष्ठिताः ।
त्रैवर्गिकपरालापस्नेहसङ्गविवर्जिताः ॥ ४.७२
सद्वाक्यकारिणः कृष्णयशस्युत्सुकमानसाः ।
हरिप्रीतिपरा एते भक्ता लोकप्रणामकाः ॥ ४.७३
भक्तानां लक्षणं ह्येतत्सामान्येन निरूपितम् ।
इदानीमात्मजिज्ञास्यं लक्षणं त्रिविधं शृणु ॥ ४.७४
सर्वात्मानं हरिं ज्ञात्वा सर्वेषु प्रीतिमान्नरः ।
सेवापरो द्वेषहीनो जनेषु स च सत्तमः ॥ ४.७५
ज्ञात्वापि सर्वगं विष्णुं तारतम्येन प्रीतिमान् ।
श्रेष्ठमध्यमनीचेषु ह्यात्मनः स तु मध्यमः ॥ ४.७६
प्रतिमादिष्वेव हरौ प्रीतिमान्न तु सर्वगे ।
प्राणिप्राणवधत्यागी प्राकृतः स तु वैष्णवः ॥ ४.७७
यस्येन्द्रियाणां सर्वेषां हरौ स्वाभाविकी रतिः ।
स वै महाभागवतो ह्युत्तमः परिकीर्तितः ॥ ४.७८
यस्य यत्नेनेन्द्रियाणां विष्णौ प्रीतिर्हि जायते ।
स वै भागवतो विप्रः मध्यमः समुदाहृतः ॥ ४.७९
यस्येन्द्रियैः कृष्णसेवा कृता प्रीतिविवर्जिता ।
स प्राकृतो भागवतो भक्तः कामविवर्जितः ॥ ४.८०
हरिलीलाश्रुतोच्चारं यः प्रीत्या कुरुते सदा ।
स वै महाभागवतो ह्युत्तमो लोकपावनः ॥ ४.८१
श्रवणं कीर्तनं विष्णौ प्रीत्यायासौ तु यो नरः ।
कुर्यादहरहः शश्वत्प्रीतिमान् स च मध्यमः ॥ ४.८२
यामैकमात्रं यः कुर्याच्छ्रवणं कीर्तनं हरेः ।
प्रीत्या विष्णुजनद्वेषहीनः प्राकृत उच्यते ॥ ४.८३
यद्यन्यलक्षणं चान्यभक्ते लक्ष्येत सज्जनैः ।
तथापि निष्ठामालक्ष्य तं तं जानीहि सत्तम ॥ ४.८४
यद्धर्मनिष्ठा ये भक्ता भवन्ति द्विजसत्तम ।
तत्प्रसङ्गाद्यनुष्ठानं तत्प्रीतेः कारणं परम् ॥ ४.८५
तथापि निर्गुणा ये च ये च भागवता मताः ।
तेषु प्रीतिर्महाभाग दुष्करेति मयोच्यते ॥ ४.८६
हरिलीलाश्रुतोपचारपरेषु सततं त्वया ।
कार्या प्रीतिस्तव हरेर्यथा भक्तिर्न नश्यति ॥ ४.८७
इत्येतत्कथितं विप्र साधूनां लक्षणं पृथक् ।
भक्तेषु प्रीतिकरणं जनानां मुक्तिकारणम् ॥ ४.८८
साधनेन मया बाल भक्तिभेदो निरूपितः ।
स सार्ववर्णिकः शुद्धः सर्वाश्रमिश्रमापहः ॥ ४.८९
सर्वकालभवो नित्यः सर्वदैशिकसिद्धिदः ।
चतुर्युगेष्वभिमतो भगवत्प्रियसाधकः ॥ ४.९०


षात्वततन्त्र, पञ्चमः पटलः
श्रीनारद उवाच ।
कथितं मे सुरगुरो भगवद्भक्तिलक्षणम् ।
चतुर्युगेऽप्यभिमतं सर्वलोकसुखावहम् ॥ ५.१
अधुना वद देवेश जनानां हितकाम्यया ।
युगानुरूपं श्रीविष्णोः सेवया मोक्षसाधनम् ॥ ५.२
प्रजानां लक्षणं विष्णोर्भूतिर्लिङ्गं पृथग्विधम् ।
धर्मं च नामसंख्या च समासेन सुरेश्वर ॥ ५.३
श्रीशिव उवाच ।
कृते युगे प्रजाः सर्वाः शुद्धा रागादिवर्जिताः ।
औत्पत्तिकेन योगेन शान्ताः शमदृशो मताः ॥ ५.४
तेषां तु भगवद्ध्यानं संसारार्णवतारकम् ।
तदेव परमो धर्मस्तद्युगस्य महामते ॥ ५.५
तद्ध्यानं त्रिविधं प्रोक्तं दशभिर्नामभिर्युतम् ।
निरालम्बं सावलम्बं सर्वान्तर्यामिधारणम् ॥ ५.६
तत्षडङ्गयुतं कुर्यात्समाध्यवधिमुत्तमम् ।
दुःखग्रहं निरालम्बं प्रथमं शृणु सत्तम ॥ ५.७
अहिंसा ब्रह्मचर्यं च सत्यं लज्जा ह्यकार्यतः ।
अस्तेयोऽसंचयो मौनमसङ्गमभयं दया ॥ ५.८
धर्मे स्थैर्यं च विश्वासो यमा द्वादश सत्तम ।
यमाद्यमङ्गं प्रथमं कुर्याद्ध्याता ह्यतन्द्रितः ॥ ५.९
देहशौचं मनःशौचं जाप्यं होमं तपो व्रतम् ।
श्राद्धमतिथिशुश्रूषां तीर्थसेवां सुतुष्टिदाम् ॥ ५.१०
परार्थेहां गुरोः सेवां द्विषङ्नियमसंज्ञितम् ।
कुर्याद्ध्यानं द्वितीयाङ्गं तृतीयाङ्गं च मे शृणु ॥ ५.११
स्वजानुलग्ने पादाग्रे कुर्याज्जङ्घेऽन्तरान्तरे ।
उत्सङ्गमध्ये हस्तौ द्वौ तत्स्थानमासनं स्मृतम् ॥ ५.१२
प्रणवेनैव मन्त्रेण पूरकुम्भकरेचकैः ।
विपर्ययेण वा कुर्यात्तुर्याङ्गं प्राणसंयमम् ॥ ५.१३
विषयेभ्यस्त्विन्द्रियाणां संयमं मनसा हृदि ।
कुर्यादतन्द्रितो योगी प्रत्याहारं तु पञ्चमम् ॥ ५.१४
प्राणेन मनसः साक्षात्स्थैर्यं ध्यानाङ्गमुत्तमम् ।
कुर्यात्समाहितो योगी स्वनासाग्रावलोकनः ॥ ५.१५
तेजोमयं स्वप्रकाशमवाङ्मनसगोचरम् ।
लक्षीकृत्य धिया तिष्ठेद्यावन्नैव प्रकाशते ॥ ५.१६
एवं चाहरहः कुर्वन् योगी संशुद्धकिल्बिषः ।
चिरात्प्राप्नोति परमां समाधिं ब्रह्मणः पदम् ॥ ५.१७
सावशेषं हरेर्ध्यानं शृणु विप्र समासतः ।
तेनैव विधिना युक्तो मनसा चिन्तयेद्यथा ॥ ५.१८
हृत्पद्मकर्णिकामध्ये शुद्धसत्त्वतनुं हरिम् ।
पुरुषं चतुर्भुजं ध्यायेच्छुद्धस्फटिकसंनिभम् ॥ ५.१९
जटाधरं वल्कलिनं कृष्णसाराजिनोत्तरम् ।
अक्षमालां यज्ञसूत्रं तथा दण्डकमण्डलुम् ॥ ५.२०
बिभ्राणं हृद्युगाराध्यं ब्रह्मचारिणमव्ययम् ।
मुखारविन्दं सुनसं सुभ्रुवं सुकपालिनम् ॥ ५.२१
सुवर्णशकलाभातं सुद्विजं कम्बुकंधरम् ।
दीर्घायतचतुर्बाहुं करपल्लवशोभितम् ॥ ५.२२
सुचक्षुषं सुहृदयं सूदरं वलिभिर्युतम् ।
निम्ननाभिं सुचारूरुजानुजङ्घापदं शुभम् ॥ ५.२३
चार्वङ्गुलिदलाकारं नखचन्द्रद्युतिप्रभम् ।
एवं चिन्तयतो रूपं विष्णोर्लोकमनोहरम् ॥ ५.२४
तस्याशु परमानन्दः सम्पदाशु भविष्यति ।
आशुसिद्धिकरं चातः सर्वान्तर्यामिधारणम् ॥ ५.२५
शृणु स्ववहितो विप्र मानस्तम्भविवर्जितम् ।
सर्वं चराचरमिदं भगवद्रूपाधिष्ठितम् ॥ ५.२६
भावयेद्द्वेषहीनेन कायवाङ्मनसा द्विज ।
उत्तमान्मानयेद्भक्त्या समान्मित्रतया द्विज ॥ ५.२७
अधमान् दयया शत्रूनुपेक्षेत दयान्वितः ।
एवं भावयतस्तस्य यावत्सर्वात्मदर्शनम् ॥ ५.२८
अचिरात्परमानन्दसंदोहं मनसाप्नुयात् ।
त्रेतायां प्राणिनः सर्वे जपहोमपरायणाः ॥ ५.२९
सुविनीताः सुखावृत्ता महाशाला महात्मनः ।
तेषां तु भगवद्यागो ह्यञ्जसा मुक्तिसाधकः ॥ ५.३०
स एव परमो धर्मस्त्रेतायां द्विजसत्तम ।
तस्मिन् यजन्ति रक्ताभं यज्ञमूर्तिं जगद्गुरुम् ॥ ५.३१
नित्यनैमित्तिकैः सत्त्रैर्यागैर्नामाष्टकायुतैः ।
त्रैविद्येन विधानेन यान्ति मुक्तिं तदा जनाः ॥ ५.३२
द्वापरे तु जना हृष्टाः पुष्टाः कर्मकृतिक्षमाः ।
भोगानुषक्तमनसः सुखदुःखत्वमावृताः ॥ ५.३३
भगवत्पूजनं तेषां मोक्षसाधनमुत्तमम् ।
साङ्गोपाङ्गं केवलं च द्विविधं पूजनं स्मृतम् ॥ ५.३४
तदेव परमो धर्मो द्वापरस्य युगस्य वै ।
तस्मिन् यजन्ति पुरुषा महाराजोक्तलक्षणम् ॥ ५.३५
पीतवर्णं वेदमन्त्रैर्नाम्नां द्वादशभिः समम् ।
कलौ प्रजा मन्दभाग्या अलसा दुःखसंयुताः ॥ ५.३६
शिश्नोदरपराः क्षुद्रा दीना मलिनचेतसः ।
तेषामेकविधं प्रोक्तमञ्जसा मुक्तिकारणम् ॥ ५.३७
सर्वसौख्यकरं चापि कृष्णनामानुकीर्तनम् ।
यतः कलियुगस्यादौ भगवान् पुरुषोत्तमः ॥ ५.३८
अवतीर्य यशस्तेने शुद्धं कलिमलापहम् ।
ध्यानयोगक्रियाः सर्वाः स संहत्य दयापरः ॥ ५.३९
स्वकीये यशसि स्थाप्य गतो वैकुण्ठमुत्तमम् ।
स तात परमो देवो देवकीदेविनन्दनः ॥ ५.४०
इन्द्रनीलसमः श्यामस्तन्त्रमन्त्रैर्य इज्यते ।
तस्मिन् कलियुगे विप्र श्रुत्वा हरियशोऽमलाः ॥ ५.४१
प्रायो भक्ता भविष्यन्ति तस्माच्छ्रेष्ठयुगः कलिः ।
अतः कृतादिषु प्रजाः कलौ सम्भवमात्मनः ॥ ५.४२
वाञ्छन्ति धर्मपरमा भगवद्भक्तिकारणम् ।
ध्यानेनेष्टया पूजनेन यत्फलं लभ्यते जनैः ॥ ५.४३
कृतादिषु कलौ तद्वै कीर्तनादिषु लभ्यते ।
न देशकालकर्त्णां नियमः कीर्तने स्मृतः ॥ ५.४४
तस्मात्कलौ परो धर्मो हरिकीर्तेः सुकीर्तनम् ।
यतः कलिं प्रशसन्ति शिष्टास्त्रियुगवर्तिनः ॥ ५.४५
यत्र कीर्तनमात्रेण प्राप्नोति परमं पदम् ।
कृतादावपि ये जीवा न मुक्ता निजधर्मतः ॥ ५.४६
तेऽपि मुक्तिं प्रयास्यन्ति कलौ कीर्तनमात्रतः ।
कलेर्दोषसमुद्रस्य गुण एको महान् यतः ॥ ५.४७
नाम्नां संकीर्तनेनैव चातुर्वर्गं जनोऽश्नुते ।
कृतादिष्वपि विप्रेन्द्र हरिनामानुकीर्तनम् ॥ ५.४८
तपादिसाध्यं तद्भूयः कलावुभयतां गतम् ।
तस्मात्कलियुगे विष्णोर्नामकीर्तनमुत्तमम् ॥ ५.४९
साधनं भक्तिनिष्ठानां साध्यं चैव प्रकीर्तितम् ।
येन केनापि भावेन कीर्तयन् सततं हरिम् ॥ ५.५०
हित्वा पापं गतिं यान्ति किमुतच्छ्रद्धया गृणन् ।
कलौ नामपरा एव सततं द्विजसत्तम ॥ ५.५१
उक्ता महाभागवता भगवत्प्रियकारिणः ।
तस्मात्सर्वात्मना विप्र कुरु श्रीकृष्णकीर्तनम् ॥ ५.५२
श्रद्धया सततं युक्त एतदेव महाफलम् ॥ ५.५३


षात्वततन्त्र, षष्ठः पटलः
श्रीनारद उवाच ।
कथितं मे त्वया देव हरिनामानुकीर्तनम् ।
पापापहं महासौख्यं भगवद्भक्तिकारणम् ॥ ६.१
तत्राहं यानि नामानि कीर्तयामि सुरोत्तम ।
तान्यहं ज्ञातुमिच्छामि साकल्येन कुतूहलात् ॥ ६.२
श्रीशिव उवाच ।
भूम्यम्बुतेजसां ये वै परमाणूनपि द्विज ।
शक्यन्ते गणितुं भूयो जन्मभिर्न हरेर्गुणान् ॥ ६.३
तथापि मुख्यं वक्ष्यामि श्रीविष्णोः परमाद्भुतम् ।
नाम्नां सहस्रं पार्वत्यै यदि होक्तं कृपालुना ॥ ६.४
समाधिनिष्ठं मां दृष्ट्वा पार्वती वरवर्णिनी ।
अपृच्छत्परमं देवं भगवन्तं जगद्गुरुम् ॥ ६.५
तदा तस्यै मया प्रोक्तो मत्परो जगदीश्वरः ।
नाम्नां सहस्रं च तथा गुणकर्मानुसारतः ॥ ६.६
तदहं तेऽभिवक्ष्यामि महाभागवतो भवान् ।
यस्यैकस्मरणेनैव पुमान् सिद्धिमवाप्नुयात् ॥ ६.७
उद्यन्नवीनजलदाभमकुण्ठधिष्ण्यं विद्योतितानलमनोहरपीतवासम् ।
भास्वन्मयूखमुकुटाङ्गदहारयुक्तं काञ्चीकलापवलयाङ्गुलिभिर्विभातम् ॥ ६.८
ब्रह्मादिदेवगणवन्दितपादपद्यं श्रीसेवितं सकलसुन्दरसंनिवेशम् ।
गोगोपवनितामुनिवृन्दजुष्टं कृष्णं पुराणपुरुषं मनसा स्मरामि ॥ ६.९
ओं नमो वासुदेवाय कृष्णाय परमात्मने ।
प्रणतक्लेशसंहर्त्रे परमानन्ददायिने ॥ ६.१०
ओं श्रीकृष्णः श्रीपतिः श्रीमान् श्रीधरः श्रीसुखाश्रयः ।
श्रीदाता श्रीकरः श्रीशः श्रीसेव्यः श्रीविभावनः ॥ ६.११
परमात्मा परं ब्रह्म परेशः परमेश्वरः ।
परानन्दः परं धाम परमानन्ददायकः ॥ ६.१२
निरालम्बो निर्विकारो निर्लेपो निरवग्रहः ।
नित्यानन्दो नित्यमुक्तो निरीहो निस्पृहप्रियः ॥ ६.१३
प्रियंवदः प्रियकरः प्रियदः प्रियसंजनः ।
प्रियानुगः प्रियालम्बी प्रियकीर्तिः प्रियात्प्रियः ॥ ६.१४
महात्यागी महाभोगी महायोगी महातपाः ।
महात्मा महतां श्रेष्ठो महालोकपतिर्महान् ॥ ६.१५
सिद्धार्थः सिद्धसंकल्पः सिद्धिदः सिद्धसाधनः ।
सिद्धेशः सिद्धमार्गाग्रः सिद्धलोकैकपालकः ॥ ६.१६
इष्टो विशिष्टः शिष्टेष्टो महिष्ठो जिष्णुरुत्तमः ।
ज्येष्ठः श्रेष्ठश्च सर्वेष्टो विष्णुर्भ्राजिष्णुरव्ययः ॥ ६.१७
विभुः शम्भुः प्रभुर्भूमा स्वभूः स्वानन्दमूर्तिमान् ।
प्रीतिमान् प्रीतिदाता च प्रीतिदः प्रीतिवर्धनः ॥ ६.१८
योगेश्वरो योगगम्यो योगीशो योगपारगः ।
योगदाता योगपतिर्योगसिद्धिविधायकः ॥ ६.१९
सत्यव्रतः सत्यपरः त्रिसत्यः सत्यकारणः ।
सत्याश्रयः सत्यहरः सत्पालिः सत्यवर्धनः ॥ ६.२०
सर्वानन्दः सर्वहरः सर्वगः सर्ववश्यकृत् ।
सर्वपाता सर्वसुखः सर्वश्रुतिगणार्णवः ॥ ६.२१
जनार्दनो जगन्नाथो जगत्त्राता जगत्पिता ।
जगत्कर्ता जगद्धर्ता जगदानन्दमूर्तिमान् ॥ ६.२२
धरापतिर्लोकपतिः स्वर्पतिर्जगतांपतिः ।
विद्यापतिर्वित्तपतिः सत्पतिः कमलापतिः ॥ ६.२३
चतुरात्मा चतुर्बाहुश्चतुर्वर्गफलप्रदः ।
चतुर्व्यूहश्चतुर्धामा चतुर्युगविधायकः ॥ ६.२४
आदिदेवो देवदेवो देवेशो देवधारणः ।
देवकृद्देवभृद्देवो देवेडितपदाम्बुजः ॥ ६.२५
विश्वेश्वरो विश्वरूपी विश्वात्मा विश्वतोमुखः ।
विश्वसूर्विश्वफलदो विश्वगो विश्वनायकः ॥ ६.२६
भूतकृद्भूतभृद्भावो भूतात्मा भूतभावनः ।
भूतिदो भूतिविस्तारो विभूतिर्भूतिपालकः ॥ ६.२७
नारायणो नारशायी नारसूर्नारजीवनः ।
नारैकफलदो नारमुक्तिदो नारनायकः ॥ ६.२८
सहस्ररूपः साहस्रनामा साहस्रविग्रहः ।
सहस्रशीर्षा साहस्रपादाक्षिभुजशीर्षवान् ॥ ६.२९
पद्मनाभः पद्मगर्भः पद्मी पद्मनिभेक्षणः ।
पद्मशायी पद्ममाली पद्माङ्कितपदद्वयः ॥ ६.३०
वीर्यवान् स्थैर्यवान् वाग्मी शौर्यवान् धैर्यवान् क्षमी ।
धीमान् धर्मपरो भोगी भगवान् भयनाशनः ॥ ६.३१
जयन्तो विजयो जेता जयदो जयवर्धनः ।
अमानो मानदो मान्यो महिमावान्महाबलः ॥ ६.३२
संतुष्टस्तोषदो दाता दमनो दीनवत्सलः ।
ज्ञानी यशस्वान् धृतिमान् सहओजोबलाश्रयः ॥ ६.३३
हयग्रीवो महातेजा महार्णवविनोदकृत् ।
मधुकैटभविध्वंसी वेदकृद्वेदपालकः ॥ ६.३४
सनत्कुमारः सनकः सनन्दश्च सनातनः ।
अखण्डब्रह्मव्रतवानात्मा योगविवेचकः ॥ ६.३५
श्रीनारदो देवऋषिः कर्माकर्मप्रवर्तकः ।
सात्वतागमकृल्लोकहिताहितप्रसूचकः ॥ ६.३६
आदिकालो यज्ञतत्त्वं धातृनासापुटोद्भवः ।
दन्ताग्रन्यस्तभूगोलो हिरण्याक्षबलान्तकः ॥ ६.३७
पृथ्वीपतिः शीघ्रवेगो रोमान्तर्गतसागरः ।
श्वासावधूतहेमाद्रिः प्रजापतिपतिस्तुतः ॥ ६.३८
अनन्तो धरणीभर्ता पातालतलवासकृत् ।
कामाग्निजवनो नागराजराजो महाद्युतिः ॥ ६.३९
महाकूर्मो विश्वकायः शेषभृक्सर्वपालकः ।
लोकपितृगणाधीशः पितृस्तुतमहापदः ॥ ६.४०
कृपामयः स्वयं व्यक्तिर्ध्रुवप्रीतिविवर्धनः ।
ध्रुवस्तुतपदो विष्णुलोकदो लोकपूजितः ॥ ६.४१
शुक्लः कर्दमसंतप्तस्तपस्तोषितमानसः ।
मनोऽभीष्टप्रदो हर्षबिन्द्वञ्चितसरोवरः ॥ ६.४२
यज्ञः सुरगणाधीशो दैत्यदानवघातकः ।
मनुत्राता लोकपालो लोकपालकजन्मकृत् ॥ ६.४३
कपिलाख्यः सांख्यपाता कर्दमाङ्गसमुद्भवः ।
सर्वसिद्धगणाधीशो देवहूतिगतिप्रदः ॥ ६.४४
दत्तोऽत्रितनयो योगी योगमार्गप्रदर्शकः ।
अनसूयानन्दकरः सर्वयोगिजनस्तुतः ॥ ६.४५
नारायणो नरऋषिर्धर्मपुत्रो महामनाः ।
महेशशूलदमनो महेशैकवरप्रदः ॥ ६.४६
आकल्पान्ततपोधीरो मन्मथादिमदापहः ।
ऊर्वशीसृग्जितानङ्गो मार्कण्डेयप्रियप्रदः ॥ ६.४७
ऋभवो नाभिसुखदो मेरुदेवीप्रियात्मजः ।
योगिराजद्विजस्रष्टा योगचर्याप्रदर्शकः ॥ ६.४८
अष्टबाहुर्दक्षयज्ञपावनोऽखिलसत्कृतः ।
दक्षेशद्वेषशमनो दक्षज्ञानप्रदायकः ॥ ६.४९
प्रियव्रतकुलोत्पन्नो गयनामा महायशाः ।
उदारकर्मा बहुविन्महागुणगणार्णवः ॥ ६.५०
हंसरूपी तत्त्ववक्ता गुणागुणविवेचकः ।
धातृलज्जाप्रशमनो ब्रह्मचारिजनप्रियः ॥ ६.५१
वैश्यः पृथुः पृथ्विदोग्धा सर्वजीवनदोहकृत् ।
आदिराजो जनावासकारको भूसमीकरः ॥ ६.५२
प्रचेतोऽभिष्टुतपदः शान्तमूर्तिः सुदर्शनः ।
दिवारात्रिगणाधीशः केतुमानजनाश्रयः ॥ ६.५३
श्रीकामदेवः कमलाकामकेलिविनोदकृत् ।
स्वपादरतिदोऽभीष्टसुखदो दुःखनाशनः ॥ ६.५४
विभुर्धर्मभृतां श्रेष्ठो वेदशीर्षो द्विजात्मजः ।
अष्टाशीतिसहस्राणां मुनीनामुपदेशदः ॥ ६.५५
सत्यसेनो यक्षरक्षोदहनो दीनपालकः ।
इन्द्रमित्रः सुरारिघ्नः सूनृताधर्मनन्दनः ॥ ६.५६
हरिर्गजवरत्राता ग्राहपाशविनाशकः ।
त्रिकूटाद्रिवनश्लाघी सर्वलोकहितैषणः ॥ ६.५७
वैकुण्ठशुभ्रासुखदो विकुण्ठासुन्दरीसुतः ।
रमाप्रियकरः श्रीमान्निजलोकप्रदर्शकः ॥ ६.५८
विप्रशापपरीखिन्ननिर्जरार्तिनिवारणः ।
दुग्धाब्धिमथनो विप्रो विराजतनयोऽजितः ॥ ६.५९
मन्दाराद्रिधरः कूर्मो देवदानवशर्मकृत् ।
जम्बूद्वीपसमः स्रष्टा पीयूषोत्पत्तिकारणम् ॥ ६.६०
धन्वन्तरी रुक्शमनोऽमृतधुक्रुक्प्रशान्तकः ।
आयुर्वेदकरो वैद्यराजो विद्याप्रदायकः ॥ ६.६१
देवाभयकरो दैत्यमोहिनी कामरूपिणी ।
गीर्वाणामृतपो दुष्टदैत्यदानववञ्चकः ॥ ६.६२
महामत्स्यो महाकायः शल्कान्तर्गतसागरः ।
वेदारिदैत्यदमनो व्रीहिबीजसुरक्षकः ॥ ६.६३
पुच्छाघातभ्रमत्सिन्धुः सत्यव्रतप्रियप्रदः ।
भक्तसत्यव्रतत्राता योगत्रयप्रदर्शकः ॥ ६.६४
नरसिंहो लोकजिह्वः शङ्कुकर्णो नखायुधः ।
सटावधूतजलदो दन्तद्युतिजितप्रभः ॥ ६.६५
हिरण्यकशिपुध्वंसी बहुदानवदर्पहा ।
प्रवदस्तुतपादाब्जो भक्तसंसारतापहा ॥ ६.६६
ब्रह्मेन्द्ररुद्रभीतिघ्नो देवकार्यप्रसाधकः ।
ज्वलज्ज्वलनसंकाशः सर्वभीतिविनाशकः ॥ ६.६७
महाकलुषविध्वंसी सर्वकामवरप्रदः ।
कालविक्रमसंहर्ता ग्रहपीडाविनाशकः ॥ ६.६८
सर्वव्याधिप्रशमनः प्रचण्डरिपुदण्डकृत् ।
उग्रभैरवसंत्रस्तहरार्तिविनिवारकः ॥ ६.६९
ब्रह्मचर्मावृतशिराः शिवशीर्षैकनूपुरः ।
द्वादशादित्यशीर्षैकमणिर्दिक्पालभूषणः ॥ ६.७०
वामनोऽदितिभीतिघ्नो द्विजातिगणमण्डनः ।
त्रिपदव्याजयाञ्चाप्तवलित्रैलोक्यसम्पदः ॥ ६.७१
पन्नखक्षतब्रह्माण्डकटाहोऽमितविक्रमः ।
स्वर्धुनीतीर्थजननो ब्रह्मपूज्यो भयापहः ॥ ६.७२
स्वाङ्घ्रिवारिहताघौघो विश्वरूपैकदर्शनः ।
बलिप्रियकरो भक्तस्वर्गदोग्धा गदाधरः ॥ ६.७३
जामदग्न्यो महावीर्यः पर्शुभृत्कार्तवीर्यजित् ।
सहस्रार्जुनसंहर्ता सर्वक्षत्रकुलान्तकः ॥ ६.७४
निःक्षत्रपृथ्वीकरणो वीरजिद्विप्रराज्यदः ।
द्रोणास्त्रवेदप्रवदो महेशगुरुकीर्तिदः ॥ ६.७५
सूर्यवंशाब्जतरणिः श्रीमद्दशरथात्मजः ।
श्रीरामो रामचन्द्रश्च रामभद्रोऽमितप्रभः ॥ ६.७६
नीलवर्णप्रतीकाशः कौसल्याप्राणजीवनः ।
पद्मनेत्रः पद्मवक्रः पद्माङ्कितपदाम्बुजः ॥ ६.७७
प्रलम्बबाहुश्चार्वङ्गो रत्नाभरणभूषितः ।
दिव्याम्बरो दिव्यधनुर्दिष्टदिव्यास्त्रपारगः ॥ ६.७८
निस्त्रिंशपाणिवीरेशोऽपरिमेयपराक्रमः ।
विश्वामित्रगुरुर्धन्वी धनुर्वेदविदुत्तमः ॥ ६.७९
ऋजुमार्गनिमित्तेषु संघताडितताडकः ।
सुबाहुर्बाहुवीर्याढ्यबहुराक्षसघातकः ॥ ६.८०
प्राप्तचण्डीशदोर्दण्डचण्डकोदण्डखण्डनः ।
जनकानन्दजनको जानकीप्रियनायकः ॥ ६.८१
अरातिकुलदर्पघ्नो ध्वस्तभार्गवविक्रमः ।
पितृवाक्सक्तराज्यधीर्वनवासकृतोत्सवः ॥ ६.८२
विराधराधदमनश्चित्रकूटाद्रिमन्दिरः ।
द्विजशापसमुच्छन्नदण्डकारण्यकर्मकृत् ॥ ६.८३
चतुर्दशसहस्रोग्रराक्षसघ्नः खरान्तकः ।
त्रिशिरःप्राणशमनो दुष्टदूषणदूषणः ॥ ६.८४
छद्ममारीचमथनो जानकीविरहार्तिहृत् ।
जटायुषः क्रियाकारी कबन्धवधकोविदः ॥ ६.८५
ऋष्यमूकगुहावासी कपिपञ्चमसख्यकृत् ।
वामपादाग्रनिक्षिप्तदुन्दुभ्यस्थिबृहद्गिरिः ॥ ६.८६
सकण्टकारदुर्भेदसप्ततालप्रभेदकः ।
किष्किन्धाधिपवालिघ्नो मित्रसुग्रीवराज्यदः ॥ ६.८७
आञ्जनेयस्वलाङ्गूलदग्धलङ्कामहोदयः ।
सीताविरहविस्पष्टरोषक्षोभितसागरः ॥ ६.८८
गिरिकूटसमुत्क्षेपसमुद्राद्भुतसेतुकृत् ।
पादप्रहारसंत्रस्तविभीषणभयापहः ॥ ६.८९
अङ्गदोक्तिपरिक्लिष्टघोररावणसैन्यजित् ।
निकुम्भकुम्भधूम्राक्षकुम्भकर्णादिवीरहा ॥ ६.९०
कैलाससहनोन्मत्तदशाननशिरोहरः ।
अग्निसंस्पर्शसंशुद्धसीतासंवरणोत्सुकः ॥ ६.९१
कपिराक्षसराजाङ्गप्राप्तराज्यनिजाश्रयः ।
अयोध्याधिपतिः सर्वराजन्यगणशेखरः ॥ ६.९२
अचिन्त्यकर्मा नृपतिः प्राप्तसिंहासनोदयः ।
दुष्टदुर्बुद्धिदलनो दीनहीनैकपालकः ॥ ६.९३
सर्वसम्पत्तिजननस्तिर्यङ्न्यायविवेचकः ।
शूद्रघोरतपःप्लुष्टद्विजपुत्रैकजीवनः ॥ ६.९४
दुष्टवाक्क्लिष्टहृदयः सीतानिर्वासकारकः ।
तुरंगमेधक्रतुयाट्श्रीमत्कुशलवात्मजः ॥ ६.९५
सत्यार्थत्यक्तसौमित्रिः सून्नीतजनसंग्रहः ।
सत्कर्णपूरसत्कीर्तिः कीर्त्यालोकाघनाशनः ॥ ६.९६
भरतो ज्येष्ठपादाब्जरतित्यक्तनृपासनः ।
सर्वसद्गुणसम्पन्नः कोटिगन्धर्वनाशकः ॥ ६.९७
लक्ष्मणो ज्येष्ठनिरतो देववैरिगणान्तकः ।
इन्द्रजित्प्राणशमनो भ्रातृमान् त्यक्तविग्रहः ॥ ६.९८
शत्रुघ्नोऽमित्रशमनो लवणान्तककारकः ।
आर्यभ्रातृजनश्लाघ्यः सतां श्लाघ्यगुणाकरः ॥ ६.९९
वटपत्त्रपुटस्थायी श्रीमुकुन्दोऽखिलाश्रयः ।
तनूदरार्पितजगन्मृकण्डतनयः खगः ॥ ६.१००
आद्यो देवगणाग्रण्यो मितस्तुतिनतिप्रियः ।
वृत्रघोरतनुत्रस्तदेवसन्मन्त्रसाधकः ॥ ६.१०१
ब्रह्मण्यो ब्राह्मणश्लाघी ब्रह्मण्यजनवत्सलः ।
गोष्पदाप्सुगलद्गात्रवालखिल्यजनाश्रयः ॥ ६.१०२
दौस्वस्तिर्यज्वनां श्रेष्ठो नृपविस्मयकारकः ।
तुरंगमेधबहुकृद्वदान्यगणशेखरः ॥ ६.१०३
वासवीतनयो व्यासो वेदशाखानिरूपकः ।
पुराणभारताचार्यः कलिलोकहितैषणः ॥ ६.१०४
रोहिणीहृदयानन्दो बलभद्रो बलाश्रयः ।
संकर्षणः सीरपाणिः मुसलास्त्रोऽमलद्युतिः ॥ ६.१०५
शङ्खकुन्देन्दुश्वेताङ्गस्तालभिद्धेनुकान्तकः ।
मुष्टिकारिष्टहननो लाङ्गलाकृष्टयामुनः ॥ ६.१०६
प्रलम्बप्राणहा रुक्मीमथनो द्विविदान्तकः ।
रेवतीप्रीतिदो रामारमणो बल्वलान्तकः ॥ ६.१०७
हस्तिनापुरसंकर्षी कौरवार्चितसत्पदः ।
ब्रह्मादिस्तुतपादाब्जो देवयादवपालकः ॥ ६.१०८
मायापतिर्महामायो महामायानिदेशकृत् ।
यदुवंशाब्धिपूर्णेन्दुर्बलदेवप्रियानुजः ॥ ६.१०९
नराकृतिः परं ब्रह्म परिपूर्णः परोदयः ।
सर्वज्ञानादिसम्पूर्णः पूर्णानन्दः पुरातनः ॥ ६.११०
पीताम्बरः पीतनिद्रः पीतवेश्ममहातपाः ।
महोरस्कोमहाबाहुर्महार्हमणिकुण्डलः ॥ ६.१११
लसद्गण्डस्थलीहैममौलिमालाविभूषितः ।
सुचारुकर्णः सुभ्राजन्मकराकृतिकुण्डलः ॥ ६.११२
नीलकुञ्चितसुस्निग्धकुन्तलः कौमुदीमुखः ।
सुनासः कुन्ददशनो लसत्कोकनदाधरः ॥ ६.११३
सुमन्दहासो रुचिरभ्रूमण्डलविलोकनः ।
कम्बुकण्ठो बृहद्ब्रह्मा वलयाङ्गदभूषणः ॥ ६.११४
कौस्तुभी वनमाली च शङ्खचक्रगदाब्जभृत् ।
श्रीवत्सलक्ष्म्यालक्ष्याङ्गः सर्वलक्षणलक्षणः ॥ ६.११५
दलोदरो निम्ननाभिर्निरवद्यो निराश्रयः ।
नितम्बबिम्बव्यालब्बिकिङ्किणीकाञ्चिमण्डितः ॥ ६.११६
समजङ्घाजानुयुग्मः सुचारुरुचिराजितः ।
ध्वजवज्राङ्कुशाम्भोजशराङ्कितपदाम्बुजः ॥ ६.११७
भक्तभ्रमरसंघातपीतपादाम्बुजासवः ।
नखचन्द्रमणिज्योत्स्नाप्रकाशितमहामनाः ॥ ६.११८
पादाम्बुजयुगन्यस्तलसन्मञ्जीरराजितः ।
स्वभक्तहृदयाकाशलसत्पङ्कजविस्तरः ॥ ६.११९
सर्वप्राणिजनानन्दो वसुदेवनुतिप्रियः ।
देवकीनन्दनो लोकनन्दिकृद्भक्तभीतिभित् ॥ ६.१२०
शेषानुगः शेषशायी यशोदानतिमानदः ।
नन्दानन्दकरो गोपगोपीगोकुलबान्धवः ॥ ६.१२१
सर्वव्रजजनानन्दी भक्तवल्लभववल्लभः ।
वल्यव्यङ्गलसद्गात्रो बल्लवीबाहुमध्यगः ॥ ६.१२२
पीतपूतनिकास्तन्यः पूतनाप्राणशोषणः ।
पूतनोरस्थलस्थायी पूतनामोक्षदायकः ॥ ६.१२३
समागतजनानन्दी शकटोच्चाटकारकः ।
प्राप्तविप्राशिषोधीशो लघिमादिगुणाश्रयः ॥ ६.१२४
तृणावर्तगलग्राही तृणावर्तनिषूदनः ।
जनन्यानन्दजनको जनन्यामुखविश्वदृक् ॥ ६.१२५
बालक्रीडारतो बालभाषालीलादिनिर्वृतः ।
गोपगोपीप्रियकरो गीतनृत्यानुकारकः ॥ ६.१२६
नवनीतविलिप्ताङ्गो नवनीतलवप्रियः ।
नवनीतलवाहारी नवनीतानुतस्करः ॥ ६.१२७
दामोदरोऽर्जुनोन्मूलो गोपैकमतिकारकः ।
वृन्दावनवनक्रीडो नानाक्रीडाविशारदः ॥ ६.१२८
वत्सपुच्छसमाकर्षी वत्सासुरनिषूदनः ।
बकारिरघसंहारी बालाद्यन्तकनाशनः ॥ ६.१२९
यमुनानिलसंजुष्टसुमृष्टपुलिनप्रियः ।
गोपालबालपूगस्थः स्निग्धदध्यन्नभोजनः ॥ ६.१३०
गोगोपगोपीप्रियकृद्धनभृन्मोहखण्डनः ।
विधातुर्मोहजनकोऽत्यद्भुतैश्वर्यदर्शकः ॥ ६.१३१
विधिस्तुतपदाम्भोजो गोपदारकबुद्धिभित् ।
कालीयदर्पदलनो नागनारीनुतिप्रियः ॥ ६.१३२
दावाग्निशमनः सर्वव्रजभृज्जनजीवनः ।
मुञ्जारण्यप्रवेशाप्तकृच्छ्रदावाग्निदारणः ॥ ६.१३३
सर्वकालसुखक्रीडो बर्हिबर्हावतंसकः ।
गोधुग्वधूजनप्राणो वेणुवाद्यविशारदः ॥ ६.१३४
गोपीपिधानारुन्धानो गोपीव्रतवरप्रदः ।
विप्रदर्पप्रशमनो विप्रपत्नीप्रसाददः ॥ ६.१३५
शतक्रतुवरध्वंसी शक्रदर्पमदापहः ।
धृतगोवर्धनगिरिर्व्रजलोकाभयप्रदः ॥ ६.१३६
इन्द्रकीर्तिलसत्कीर्तिर्गोविन्दो गोकुलोत्सवः ।
नन्दत्राणकरो देवजलेशेडितसत्कथः ॥ ६.१३७
व्रजवासिजनश्लाघ्यो निजलोकप्रदर्शकः ।
सुवेणुनादमदनोन्मत्तगोपीविनोदकृत् ॥ ६.१३८
गोधुग्वधूदर्पहरः स्वयशःकीर्तनोत्सवः ।
व्रजाङ्गनाजनारामो व्रजसुन्दरीवल्लभः ॥ ६.१३९
रासक्रीडारतो रासमहामण्डलमण्डनः ।
वृन्दावनवनामोदी यमुनाकूलकेलिकृत् ॥ ६.१४०
गोपिकागीतिकागीतः शङ्खचूडशिरोहरः ।
महासर्पमुखग्रस्तत्रस्तनन्दविमोचकः ॥ ६.१४१
सुदर्शनार्चितपदो दुष्टारिष्टविनाशकः ।
केशिद्वेषो व्योमहन्ता श्रुतनारदकीर्तनः ॥ ६.१४२
अक्रूरप्रियकृत्क्रूररजकघ्नः सुवेशकृत् ।
सुदामदत्तमालाढ्यः कुब्जाचन्दनचर्चितः ॥ ६.१४३
मथुराजनसंहर्षी चण्डकोदण्डखण्डकृत् ।
कंससैन्यसमुच्छेदी वणिग्विप्रगणार्चितः ॥ ६.१४४
महाकुवलयापीडघाती चाणुरमर्दनः ।
रागशालागतापारनरनारीकृतोत्सवः ॥ ६.१४५
कंसध्वंसकरः कंसस्वसारूप्यगतिप्रदः ।
कृतोग्रसेननृपतिः सर्वयादसौख्यकृत् ॥ ६.१४६
तातमातृकृतानन्दो नन्दगोपप्रसाददः ।
श्रितसांदीपनिगुरुर्विद्यासागरपारगः ॥ ६.१४७
दैत्यपञ्चजनध्वंसी पाञ्चजन्यदरप्रियः ।
सांदीपनिमृतापत्यदाता कालयमार्चितः ॥ ६.१४८
सैरन्ध्रीकामसंतापशमनोऽक्रूरप्रीतिदः ।
शार्ङ्गचापधरो नानाशरसंधानकोविदः ॥ ६.१४९
अभेद्यदिव्यकवचः श्रीमद्दारुकसारथिः ।
खगेन्द्रचिह्नितध्वजश्चक्रपाणिर्गदाधरः ॥ ६.१५०
नन्दकीयदुसेनाढ्योऽक्षयबाणनिषङ्गवान् ।
सुरासुराजेयरण्यो जितमागधयूथपः ॥ ६.१५१
मागधध्वजिनीध्वंसी मथुरापुरपालकः ।
द्वारकापुरनिर्माता लोकस्थितिनियामकः ॥ ६.१५२
सर्वसम्पत्तिजननः स्वजनानन्दकारकः ।
कल्पवृक्षाक्षितमहिः सुधर्मानीतभूतलः ॥ ६.१५३
यवनासुरसंहर्ता मुचुकुन्देष्टसाधकः ।
रुक्मिणीद्विजसंमन्त्ररथैकगतकुण्डिनः ॥ ६.१५४
रुक्मिणीहारको रुक्मिमुण्डमुण्डनकारकः ।
रुक्मिणीप्रियकृत्साक्षाद्रुक्मिणीरमणीपतिः ॥ ६.१५५
रुक्मिणीवदनाम्भोजमधुपानमधुव्रतः ।
स्यमन्तकनिमित्तात्मभक्तर्क्षाधिपजित्शुचिः ॥ ६.१५६
जाम्बवार्चितपादाब्जः साक्षाज्जाम्बवतीपतिः ।
सत्यभामाकरग्राही कालिन्दीसुन्दरीप्रियः ॥ ६.१५७
सुतीक्ष्णशृङ्गवृषभसप्तजिद्राजयूथभित् ।
नग्नजित्तनयासत्यानायिकानायकोत्तमः ॥ ६.१५८
भद्रेशो लक्ष्मणाकान्तो मित्रविन्दाप्रियेश्वरः ।
मुरुजित्पीठसेनानीनाशनो नरकान्तकः ॥ ६.१५९
धरार्चितपदाम्भोजो भगदत्तभयापहा ।
नरकाहृतदिव्यस्त्रीरत्नवाहादिनायकः ॥ ६.१६०
अष्टोत्तरशतद्व्यष्टसहस्त्रस्त्रीविलासवान् ।
सत्यभामाबलावाक्यपारिजातापहारकः ॥ ६.१६१
देवेन्द्रबलभिज्जायाजातनानाविलासवान् ।
रुक्मिणीमानदलनः स्त्रीविलासाविमोहितः ॥ ६.१६२
कामतातः साम्बसुतोऽसंख्यपुत्रप्रपौत्रवान् ।
उशाशागतपौत्रार्थबाणबाहुसस्रछित् ॥ ६.१६३
नन्द्यादिप्रमथध्वंसी लीलाजितमहेश्वरः ।
महादेवस्तुतपदो नृगदुःखविमोचकः ॥ ६.१६४
ब्रह्मस्वापहरक्लेशकथास्वजनपालकः ।
पौण्ड्रकारिः काशिराजशिरोहर्ता सदाजितः ॥ ६.१६५
सुदक्षिणाव्रताराध्यशिवकृत्यानलान्तकः ।
वाराणसीप्रदहनो नारदेक्षितवैभवः ॥ ६.१६६
अद्भुतैश्वर्यमहिमा सर्वधर्मप्रवर्तकः ।
जरासंधनिरोधार्तभूभुजेरितसत्कथः ॥ ६.१६७
नारदेरितसन्मित्रकार्यगौरवसाधकः ।
कलत्रपुत्रसन्मित्रसद्वृत्ताप्तगृहानुगः ॥ ६.१६८
जरासंधवधोद्योगकर्ता भूपतिशर्मकृत् ।
सन्मित्रकृत्याचरितो राजसूयप्रवर्तकः ॥ ६.१६९
सर्वर्षिगणसंस्तुत्यश्चैद्यप्राणनिकृन्तकः ।
इन्द्रप्रस्थजनैः पूज्यो दुर्योधनविमोहनः ॥ ६.१७०
महेशदत्तसौभाग्यपुरभित्शत्रुघातकः ।
दन्तवक्ररिपुच्छेत्ता दन्तवक्रगतिप्रदः ॥ ६.१७१
विदूरथप्रमथनो भूरिभारावतारकः ।
पार्थदूतः पार्थहितः पार्थार्थः पार्थसारथिः ॥ ६.१७२
पार्थमोहसमुच्छेदी गीताशास्त्रप्रदर्शकः ।
पार्थबाणगतप्राणवीरकैवल्यरूपदः ॥ ६.१७३
दुर्योधनादिदुर्वृत्तदहनो भीष्ममुक्तिदः ।
पार्थाश्वमेधाहरकः पार्थराज्यप्रसाधकः ॥ ६.१७४
पृथाभीष्टप्रदो भीमजयदो विजयप्रदः ।
युधिष्ठिरेष्टसंदाता द्रौपदीप्रीतिसाधकः ॥ ६.१७५
सहदेवेरितपदो नकुलार्चितविग्रहः ।
ब्रह्मास्त्रदग्धगर्भस्थपुरुवंशप्रसाधकः ॥ ६.१७६
पौरवेन्द्रपुरस्त्रीभ्यो द्वारकागमनोत्सवः ।
आनर्तदेशनिवसत्प्रजेरितमहत्कथः ॥ ६.१७७
प्रियप्रीतिकरो मित्रविप्रदारिद्र्यभञ्जनः ।
तीर्थापदेशसन्मित्रप्रियकृन्नन्दनन्दनः ॥ ६.१७८
गोपीजनज्ञानदाता तातक्रतुकृतोत्सवः ।
सद्वृत्तवक्ता सद्वृत्तकर्ता सद्वृत्तपालकः ॥ ६.१७९
तातात्मज्ञानसंदाता देवकीमृतपुत्रदः ।
श्रुतदेवप्रियकरो मैथिलानन्दवर्धनः ॥ ६.१८०
पार्थदर्पप्रशमनो मृतविप्रसुतप्रदः ।
स्त्रीरत्नवृन्दसंतोषी जनकेलिकलोत्सवः ॥ ६.१८१
चन्द्रकोटिजनानन्दी भानुकोटिसमप्रभः ।
कृतान्तकोटिदुर्लङ्घ्यः कामकोटिमनोहरः ॥ ६.१८२
यक्षराट्कोटिधनवान्मरुत्कोटिस्ववीर्यवान् ।
समुद्रकोटिगम्भीरो हिमवत्कोट्यकम्पनः ॥ ६.१८३
कोट्यश्वमेधाढ्यहरः तीर्थकोट्यधिकाह्वयः ।
पीयूषकोटिमृत्युघ्नः कामधुक्कोट्यभीष्टदः ॥ ६.१८४
शक्रकोटिविलासाढ्यः कोटिब्रह्माण्डनायकः ।
सर्वामोघोद्यमोऽनन्तकीर्तिनिःसीमपौरुषः ॥ ६.१८५
सर्वाभीष्टप्रदयशाः पुण्यश्रवणकीर्तनः ।
ब्रह्मादिसुरसंगीतवीतमानुषचेष्टितः ॥ ६.१८६
अनादिमध्यनिधनो वृद्धिक्षयविवर्जितः ।
स्वभक्तोद्धवमुख्यैकज्ञानदो ज्ञानविग्रहः ॥ ६.१८७
विप्रशापच्छलध्वस्तयदुवंशोग्रविक्रमः ।
सशरीरजराव्याधस्वर्गदः स्वर्गिसंस्तुतः ॥ ६.१८८
मुमुक्षुमुक्तविषयिजनानन्दकरो यशः ।
कलिकालमलध्वंसियशाः श्रवणमङ्गलः ॥ ६.१८९
भक्तप्रियो भक्तहितो भक्तभ्रमरपङ्कजः ।
स्मृतमात्राखिलत्राता यन्त्रमन्त्रप्रभञ्जकः ॥ ६.१९०
सर्वसम्पत्स्राविनामा तुलसीदामवल्लभः ।
अप्रमेयवपुर्भास्वदनर्घ्याङ्गविभूषणः ॥ ६.१९१
विश्वैकसुखदो विश्वसज्जनानन्दपालकः ।
सर्वदेवशिरोरत्नमद्भुतानन्तभोगवान् ॥ ६.१९२
अधोक्षजो जनाजीव्यः सर्वसाधुजनाश्रयः ।
समस्तभयभिन्नामा स्मृतमात्रार्तिनाशकः ॥ ६.१९३
स्वयशःश्रवणानन्दजनरागी गुणार्णवः ।
अनिर्देश्यवपुस्तप्तशरणो जीवजीवनः ॥ ६.१९४
परमार्थः परंवेद्यः परज्योतिः परागतिः ।
वेदान्तवेद्यो भगवाननन्तसुखसागरः ॥ ६.१९५
जगद्बन्धध्वंसयशा जगज्जीवजनाश्रयः ।
वैकुण्ठलोकैकपतिर्वैकुण्ठजनवल्लभः ॥ ६.१९६
प्रद्युम्नो रुक्मिणीपुत्रः शम्बरघ्नो रतिप्रियः ।
पुष्पधन्वा विश्वजयी द्युमत्प्राणनिषूदकः ॥ ६.१९७
अनिरुद्धः कामसुतः शब्दयोनिर्महाक्रमः ।
उषापतिर्वृष्णिपतिर्हृषीकेशो मनःपतिः ॥ ६.१९८
श्रीमद्भागवताचार्यः सर्ववेदान्तसागरः ।
शुकः सकलधर्मज्ञः परीक्षिन्नृपसत्कृतः ॥ ६.१९९
श्रीबुद्धो दुष्टबुद्धिघ्नो दैत्यवेदबहिष्करः ।
पाखण्डमार्गप्रवदो निरायुधजगज्जयः ॥ ६.२००
कल्की कलियुगाच्छादी पुनः सत्यप्रवर्तकः ।
विप्रविष्णुयशोऽपत्यो नष्टधर्मप्रवर्तकः ॥ ६.२०१
सारस्वतः सार्वभौमो बलित्रैलोक्यसाधकः ।
अष्टम्यन्तरसद्धर्मवक्ता वैरोचनिप्रियः ॥ ६.२०२
आपः करो रमानाथोऽमरारिकुलकृन्तनः ।
श्रुतेन्द्रहितकृद्धीरवीरमुक्तिबलप्रदः ॥ ६.२०३
विष्वक्सेनः शम्भुसखो दशमान्तरपालकः ।
ब्रह्मसावर्णिवंशाब्धिहितकृद्विश्ववर्धनः ॥ ६.२०४
धर्मसेतुरधर्मघ्नो वैध्यतन्त्रपदप्रदः ।
असुरान्तकरो देवार्थकसूनुः सुभाषणः ॥ ६.२०५
स्वधामा सूनृतासूनुः सत्यतेजो द्विजात्मजः ।
द्विषण्मनुयुगत्राता पातालपुरदारणः ॥ ६.२०६
दैवहोत्रिर्वार्हतोयो दिवस्पतिरतिप्रियः ।
त्रयोदशान्तरत्राता योगयोगिजनेश्वरः ॥ ६.२०७
सत्त्रायणो बृहद्बाहुर्वैनतेयो विदुत्तमः ।
कर्मकाण्डैकप्रवदो वेदतन्त्रप्रवर्तकः ॥ ६.२०८
परमेष्ठी सुरज्येष्ठो ब्रह्मा विश्वसृजांपतिः ।
अब्जयोनिर्हंसवाहः सर्वलोकपितामहः ॥ ६.२०९
विष्णुः सर्वजगत्पाता शान्तः शुद्धः सनातनः ।
द्विजपूज्यो दयासिन्धुः शरण्यो भक्तवत्सलः ॥ ६.२१०
रुद्रो मूढः शिवः शास्ता शम्भुः सर्वहरो हरः ।
कपर्दी शंकरः शूली त्र्यक्षोऽभेद्यो महेश्वरः ॥ ६.२११
सर्वाध्यक्षः सर्वशक्तिः सर्वार्थः सर्वतोमुखः ।
सर्वावासः सर्वरूपः सर्वकारणकारणम् ॥ ६.२१२
इत्येतत्कथितं विप्र विष्णोर्नामसहस्रकम् ।
सर्वपापप्रशमनं सर्वाभीष्टफलप्रदम् ॥ ६.२१३
मनःशुद्धिकरं चाशु भगवद्भक्तिवर्धनम् ।
सर्वविघ्नहरं सर्वाश्चर्यैश्वर्यप्रदायकम् ॥ ६.२१४
सर्वदुःखप्रशमनं चातुर्वर्ग्यफलप्रदम् ।
श्रद्धया परया भक्त्या श्रवणात्पठनाज्जपात् ॥ ६.२१५
प्रत्यहं सर्ववर्णानां विष्णुपादाश्रितात्मनाम् ।
एतत्पठन् द्विजो विद्यां क्षत्रियः पृथिवीमिमाम् ॥ ६.२१६
वैश्यो महानिधिं शूद्रो वाञ्छितां सिद्धिमाप्नुयात् ।
द्वात्रिंशदपराधान्यो ज्ञानाज्ञानाच्चरेद्धरेः ॥ ६.२१७
नाम्ना दशापराधांश्च प्रमादादाचरेद्यदि ।
समाहितमना ह्येतत्पठेद्वा श्रावयेज्जपेत् ॥ ६.२१८
स्मरेद्वा शृणुयाद्वापि तेभ्यः सद्यः प्रमुच्यते ।
नातः परतरं पुण्यं त्रिषु लोकेषु विद्यते ॥ ६.२१९
यस्यैककीर्तनेनापि भवबन्धाद्विमुच्यते ।
अतस्त्वं सततं भक्त्या श्रद्धया कीर्तनं कुरु ॥ ६.२२०
विष्णोर्नामसहस्रं ते भगवत्प्रीतिकारणम् ।
श्रीनारद उवाच ।
धन्योऽस्म्यनुगृहीतोऽस्मि त्वयातिकरुणात्मना ।
यतः कृष्णस्य परमं सहस्रं नामकीर्तितम् ॥ ६.२२१
यद्यालस्यात्प्रमादाद्वा सर्वं पठितुमन्वहम् ।
न शक्नोमि तदा देव किं करोमि वद प्रभो ॥ ६.२२२
श्रीशिव उवाच ।
यदि सर्वं न शक्नोसि प्रत्यहं पठितुं द्विज ।
तदा कृष्णेति कृष्णेति कृष्णेति प्रत्यहं वद ॥ ६.२२३
एतेन तव विप्रर्षे सर्वं सम्पद्यते सकृत् ।
किं पुनर्भगवन्नाम्नां सहस्रस्य प्रकीर्तनात् ॥ ६.२२४
यन्नामकीर्तनेनैव पुमान् संसारसागरम् ।
तरत्यद्धा प्रपद्ये तं कृष्णं गोपालरूपिणम् ॥ ६.२२५


षात्वततन्त्र, सप्तमः पटलः
श्रीशिव उवाच ।
शृण्वन्ति प्रत्यहं ये वै विष्णोर्नामसहस्रकम् ।
कीर्तयन्त्यथवा विप्र संस्मरन्त्यादरेण वा ॥ ७.१
वा शतं वा विंशतिं वापि दश वा पञ्च वा द्विज ।
एकं वा कामतो भक्त्या विष्णुपादाम्बुजाश्रयाः ॥ ७.२
तेषां फलस्य पुण्यानां नान्तं पश्यामि नारद ।
यतस्तैर्भगवानेव परानन्दो वशीकृतः ॥ ७.३
यतो नामैव परमं तीर्थं क्षेत्रं च पुण्यदम् ।
नामैव परमं दैवं नामैव परमं तपः ॥ ७.४
नामैव परमं दानं नामैव परमा क्रिया ।
नामैव परमो धर्मो नामैवार्थः प्रकीर्तितः ॥ ७.५
नामैव कामो भक्तानां मोक्षोऽपि नाम केवलम् ।
एषां च साधनं नाम कामिनां द्विजसत्तम ॥ ७.६
नामैव परमा भक्तिर्नामैव परमा गतिः ।
नामैव परमं जाप्यं नामैव प्रार्थनं परम् ॥ ७.७
निष्कामानां धनं नाम मुक्तिभुक्तिसुखार्थवत् ।
नाम स्यात्परमं सौख्यं नामैव वैराग्यकारणम् ॥ ७.८
सत्त्वशुद्धिकरं नाम नाम ज्ञानप्रदं स्मृतम् ।
मुमुक्षूणां मुक्तिपदं कामिनां सर्वकामदम् ॥ ७.९
वैष्णवानां फलं नाम तस्मान्नाम सदा स्मरेत् ।
संकेतितात्पारिहास्याद्धेलनाज्वरतापतः ॥ ७.१०
कीर्तितं भगवन्नाम सर्वपापहरं स्मृतम् ।
यावती पापनिर्हारे शक्तिर्नाम्नि हरेः स्थिता ॥ ७.११
तावत्पापिजनः पापं कर्तुं शक्नोति नैव हि ।
ज्ञानाज्ञानाद्धरेर्नामकीर्तनात्पुरुषस्य हि ॥ ७.१२
पापराशिं दहत्याशु यथा तूलं विभावसुः ।
संकीर्तितं हरेर्नाम श्रद्धया पुरुषेण वै ॥ ७.१३
तस्य सत्यफलं धत्ते क्रमशो द्विजसत्तमः ।
पापनाशं महापुण्यं वैराग्यं च चतुर्विधम् ॥ ७.१४
गुरुसेवामात्मबोधं भ्रान्तिनाशमनन्तरम् ।
सम्पूर्णानन्दबोधं च ततस्तस्मिन् लभेत्स्थिरम् ॥ ७.१५
श्रीनारद उवाच ।
चतुर्विधं त्वया प्रोक्तं वैराग्यं सुरसत्तम ।
एतद्वर्णय लोकस्य हिताय ज्ञानकारणम् ॥ ७.१६
श्रीशिव उवाच ।
असङ्गरहितो भोगः क्रियते पुरुषेण यत् ।
विषयाणां द्विजश्रेष्ठ तदमानः प्रकीर्तितः ॥ ७.१७
भोग्ये स्वादुविहीनेऽपि क्रियते वृत्तिरात्मनः ।
द्वितीयो व्यतिरेकाख्यस्तद्विजानीहि सत्तम ॥ ७.१८
मनसः प्रीतिराहित्ये इन्द्रियैरेवं भुज्यते ।
भोगस्तृतीयः पुरुषैरिन्द्रियाख्यः प्रकीर्तितः ॥ ७.१९
मनसश्चेन्द्रियाणां च रागराहित्यमुत्तमम् ।
विषयाहरणं विप्र चतुर्थः परिकीर्तितः ॥ ७.२०
एष नाम परश्चाशु जायते द्विजसत्तम ।
ज्ञानं च परमं शुद्धं ब्रह्मानन्दप्रदायकम् ॥ ७.२१
तीर्थैर्दानैस्तपोभिश्च होमैर्जात्यैर्व्रतमैखैः ।
योगैश्च विविधैर्विप्र यद्विष्णोः परमं पदम् ॥ ७.२२
न यान्ति मानवास्तद्वै नामकीर्तनमात्रतः ।
संयान्त्येव न संदेहं कुरु विप्र हरिप्रियम् ॥ ७.२३
महापातकयुक्तोऽपि कीर्तयित्वा जगद्गुरुम् ।
तरत्येव न संदेहः सत्यमेव वदाम्यहम् ॥ ७.२४
कलिकालमलं चापि सर्वपातकमेव च ।
हित्वा नामपरो विप्र विष्णुलोकं स गच्छति ॥ ७.२५
तस्मान्नामैकमात्रेण तरत्येव भवार्णवम् ।
पुमानत्र न संदेहो विना नामापराधतः ॥ ७.२६
तद्यत्नेनैव पुरुषः श्रेयस्कामो द्विजोत्तमः ।
विष्णोर्न कुर्यान्नाम्नस्तु दशपापान् कथंचन ॥ ७.२७
श्रीनारद उवाच ।
श्रुतो भगवतो वक्त्राद्द्वाविंशदपराधकम् ।
विष्णोर्नाम्ना दश तथा एतद्वर्णय नो प्रभो ॥ ७.२८
श्रीशिव उवाच ।
श्रूयतामपराधान् वै विष्णोर्वक्ष्यामि नारद ।
यान् कृत्वा नरकं यान्ति मानवाः सततं मुने ॥ ७.२९
अस्नात्वा स्पर्शनं विष्णोर्विना शङ्खेन स्नापनम् ।
अशौचे स्पर्शनं साक्षाद्भुक्ता पादोदकग्रहः वा ॥ ७.३०
विना शब्देन पूजा च विना नैवेद्यपूजनम् ।
उच्चासनस्थपूजा च शीते व्यजनवातकम् ॥ ७.३१
उदक्यादर्शनं चैव घण्टाया भूनिवेशनम् ।
पौषे च चन्दनस्पर्शो ग्रीष्मे चास्पर्शनं तथा ॥ ७.३२
पुष्पं तोयेन संस्पर्शं विना होमं महोत्सवः ।
पूजां कृत्वा पृष्ठदर्शमग्रे च भ्रमणं तथा ॥ ७.३३
भोजनं भगवद्वारे अभुक्त्वा च विषादता ।
पादुकारोहणं विष्णोर्गेहे कम्बलवेशनम् ॥ ७.३४
वामपादप्रवेशश्च कूर्दनं पाकभोजनम् ।
श्लेष्मप्रक्षेपणं चैव तत्तृणैर्दन्तधावनम् ॥ ७.३५
देवाग्रे वाहनारोहो नैवेद्ये द्रव्यबुद्धिता ।
शालग्रामे स्थिरायां च शिलेति प्रतिमेति च ॥ ७.३६
हरिकीर्तेरसंश्लाघा वैष्णवे नरसाम्यता ।
विष्णौ च देवतासाम्यमन्योद्देशनिवेदनम् ॥ ७.३७
एतेऽपराधा द्वात्रिंशद्विष्णोर्नाम्नामथ शृणु ।
सतां नाम्ना शिवे विष्णौ भिदाचार्यावमानता ॥ ७.३८
वेदनिन्दा नाम्नि वादः पापेच्छा नामसाहसात् ।
नाम्नो धर्मैः साम्यबुद्धिर्दानं श्रद्धाविवर्जितैः ॥ ७.३९
श्रुत्वापि श्रद्धाराहित्यं कीर्तने चाप्यहंमतिः ।
एते नाम्नां द्विजश्रेष्ठ ह्यपराधा मयेरिताः ॥ ७.४०
वर्जनीया नृभिर्यत्नैर्यतो नरककारणाः ।
श्रीनारद उवाच ॥ ७.४१
विषयासक्तचित्तानां प्राकृतानां नृणां प्रभो ।
अपराधा हरेराशु वर्ज्या नैव भवन्ति हि ॥ ७.४२
अतो येन प्रकारेण तरन्ति प्राकृता अपि ।
अपराधान् कृतान् देव तन्ममाख्यातुमर्हसि ॥ ७.४३
श्रीशिव उवाच ।
प्रदक्षिणशतं कृत्वा दण्डवत्प्रणमेद्भुवि ।
अपराधशतं तस्य क्षमते स्वस्य केशवः ॥ ७.४४
प्रदक्षिणं सकृत्कृत्वा यो न जानुशिरं नमेत् ।
निष्फलं तद्भवेत्तस्य तस्मात्प्रत्येकशो नमेत् ॥ ७.४५
जगन्नाथेति ते नाम व्याहरिष्यन्ति ते यदि ।
अपराधशतं तेषां क्षमते नात्र संशयः ॥ ७.४६
नाम्नोऽपराधास्तरति नाम्न एव सदा जपात् ।
विना भक्तापराधेन तत्प्रसादविवर्जितः ॥ ७.४७
सर्वापराधांस्तरति विष्णुपादाम्बुजाश्रयः ।
विष्णोरप्यपराधान् वै नामसंकीर्तनात्तरेत् ॥ ७.४८
विष्णुभक्तापराधानां नैवास्त्यन्या प्रतिक्रिया ।
श्रीनारद उवाच ।
भक्तापराधान्मे ब्रूहि यथा तेषां प्रतिक्रिया ।
अनुग्रहाय लोकानां भगवन्मम चापि हि ॥ ७.४९
श्रीशिव उवाच ।
विष्णुभक्तस्य सर्वस्वहरणं द्विजसत्तम ।
भर्त्सनं चोत्तमे भक्ते स्वप्ने चापि प्रहारणम् ॥ ७.५०
एतेऽपराधा भक्तानां शृण्वेषां प्रतिक्रिया ।
तद्धनं द्विगुणं दत्त्वा कृत्वा पादाभिवन्दनम् ॥ ७.५१
कथयेन्मे क्षमस्वेति तद्दोषं धनकर्षणम् ।
यावत्तद्भर्त्सनं कृत्वा तावन्मासान् समाहितः ॥ ७.५२
निर्मत्सरः परिचरेत्तत्प्रसादेन शुध्यति ।
यावज्जीवं प्रहारे तु परिचर्येदतन्द्रितः ॥ ७.५३
तत्प्रसादेन तत्पापान्निष्कृतिर्नान्यथा भवेत् ।
अकृत्वा निष्कृतीनेतान्नरकान्नास्ति निष्कृतिः ॥ ७.५४
अज्ञानतः कृते विप्र तत्प्रसादेन नश्यति ।
ज्ञानात्तु द्विगुणं कुर्यादेष धर्मः सनातनः ॥ ७.५५
पुत्रे शिष्ये च जायायां शासने नास्ति दूषणम् ।
अन्यया तु कृते दोषो भवत्येव न संशयः ॥ ७.५६
केशाकर्षे पदाघाते मुखे च चर्पटे कृते ।
न निष्कृतिं प्रपश्यामि तस्मात्तान्न समाचरेत् ॥ ७.५७


षात्वततन्त्र, अष्टमः पटलः
श्रीशिव उवाच ।
अथ ते सम्प्रवक्ष्यामि रहस्यं ह्येतदुत्तमम् ।
यच्छ्रद्धया तु तिष्ठन् वै हरौ भक्तिर्दृढा भवेत् ॥ ८.१
देवे तीर्थे च धर्मे च विश्वासं तापतारणात् ।
तद्धित्वा कृष्णपादाम्बुशरणं प्रविशेन्मुदा ॥ ८.२
शरणं मे जगन्नाथः श्रीकृष्णः पुरुषोत्तमः ।
तन्नाम्नि स्वगुरौ चैव ब्रूयादेतत्समाहितः ॥ ८.३
हित्वान्यदेवतापूजां बलिदानादिना द्विज ।
एकमेव यजेत्कृष्णं सर्वदेवमयं धिया ॥ ८.४
नित्यं नैमितकं कार्यं तथावश्यकमेव च ।
गृहाश्रमी विष्णुभक्तः कुर्यात्कृष्णं धिया स्मरन् ॥ ८.५
एतेषु चान्यदेवानां या पूजा विधिना स्मृता ।
सापि कृष्णार्चनात्पश्चात्क्रियेत हृदि तं स्मरन् ॥ ८.६
अन्यदा त्वन्यदेवानां पृथक्पूजां न च स्मरेत् ।
काम्यं निषिद्धं च तथा नैव कुर्यात्कदाचन ॥ ८.७
कलत्रपुत्रमित्रादीन् हित्वा कृष्णं समाश्रिताः ।
हरिकीर्तिरता ये च तेषां कृत्यं न विद्यते ॥ ८.८
कृत्वान्यदेवतापूजां सकामां बलिना द्विज ।
भक्तिभ्रष्टो भवेदाशु संसारान्न निवर्तते ॥ ८.९
कामात्मा निरनुक्रोशः पशुघातं समाचरन् ।
पशुलोमसमं वर्षं नरके परिपच्यते ॥ ८.१०
यज्ञे पशोरालभने नैव दोषोऽस्ति यद्वचः ।
अपि प्रवृत्ती रागिणां निवृत्तिस्तु गरीयसी ॥ ८.११
कृत्वान्यदेवतापूजां पशुं हित्वा नराधमाः ।
यदि ते स्वर्गतिं यान्ति नरकं यान्ति के तदा ॥ ८.१२
स मां पुनर्भक्षयिता यस्य मांसमदाम्यहम् ।
इति मांसनिरुक्तं वै वर्णयन्ति मनीषिणः ॥ ८.१३
विष्णुभक्तिं समाश्रित्य पशुघातं समाचरन् ।
कृत्वान्यदेवतापूजां भ्रष्टो भवति निश्चितम् ॥ ८.१४
मानुष्यं प्राप्य ये जीवा न भजन्ति हरेः पदम् ।
ते शोच्या स्थावरादीनामप्येकशरणा यदि ॥ ८.१५
अहं ब्रह्मा सुरेन्द्राश्च ये भजामो दिवानिशम् ।
ततोऽधिकोऽस्ति को देवः श्रीकृष्णात्पुरुषोत्तमात् ॥ ८.१६
यत्प्रसादं प्रतीक्षन्ते सर्वे लोकाः सपालकाः ।
सापि लक्ष्मीर्यच्चरणं सेवते तदनादृता ॥ ८.१७
ततोऽधिकोऽस्ति को देवो लक्ष्मीकान्ताज्जनार्दनात् ।
यन्नाम्नि के न संयान्ति पुरुषाः परमं पदम् ॥ ८.१८
धर्मार्थकाममोक्षाणां मूलं यच्चरणार्चनम् ।
ततोऽधिकोऽस्ति को देवः कृपासिन्धोर्महात्मनः ॥ ८.१९
भजनस्याल्पमात्रेण बहु मन्येत यः सदा ।
ततोऽधिकोऽस्ति को देवः सुखाराध्याज्जगद्गुरोः ॥ ८.२०
येन केनापि भावेन योऽपि कोऽपि भजन् जनः ।
लभतेऽभीप्सितां सिद्धिं मोक्षं चाप्यकुतोभयम् ॥ ८.२१
ततोऽधिकोऽस्ति को देवः देवकीदेविनन्दनात् ।
यो जगन्मुक्तये कीर्तिमवतीर्य ततान ह ॥ ८.२२
अतोऽन्यदेवतापूजां त्यक्त्वा बलिविधानतः ।
सद्गुरोरुपदेशेन भजेत्कृष्णपदद्वयम् ॥ ८.२३
शृणुयात्प्रत्यहं विष्णोर्यशः परममङ्गलम् ।
उच्चारयेन्मुखेनैव नाम चित्तेन संस्मरेत् ॥ ८.२४
प्रीतिं कुर्याद्वैष्णवेषु अभक्तेषु विवर्जयेत् ।
दैवोपलब्धं भुञ्जानो नातियत्नं चरेत्सुखे ॥ ८.२५
गृहेष्वतिथिवत्तिष्ठेद्यद्येतान्नैव बाधते ।
एषां बाधे पृथक्तिष्ठेद्वैष्णवेषु च सङ्गवान् ॥ ८.२६
ब्रह्मचारी गृही वापि वानप्रस्थो यतिश्च वा ।
विना वैष्णवसङ्गेन नैव सिद्धिं लभेज्जनः ॥ ८.२७
भक्तसङ्गं विना भक्तिर्नैव जायेत कस्यचित् ।
भक्तिं विना न वैराग्यं न ज्ञानं मोक्षमश्नुते ॥ ८.२८
अत आश्रमलिङ्गांश्च हित्वा भक्तेः समं वसेत् ।
यत्सङ्गाच्छ्रुतिकीर्तिभ्यां हरौ भक्तिः प्रजायते ॥ ८.२९
विष्णुभक्तप्रसङ्गस्य निमेषेणापि नारद ।
स्वर्गापवर्गौ न साम्यं किमुतान्यसुखादिभिः ॥ ८.३०
अतो यत्नेन पुरुषः कुर्यात्सङ्गं हरेर्जनैः ।
तिर्यञ्चोऽपि यतो मुक्तिं लभन्ते किमु मानुषाः ॥ ८.३१
तत्सङ्गेनैव पुरुषो विष्णुं प्राप्नोति निश्चितम् ।
विना वैराग्यज्ञानाभ्यां यतो विष्णुस्तदन्तिके ॥ ८.३२
येषां सङ्गाद्धरेः सङ्गं सकृदाकर्ण्य मानवः ।
परित्यक्तुं न शक्नोति यदि भद्रसरिद्भवेत् ॥ ८.३३
अरसज्ञोऽपि तत्सङ्गं यदि याति कथंचन ।
भूत्वा रसज्ञोऽपि महान् कर्मबन्धाद्विमुच्यते ॥ ८.३४
ततस्तद्धर्मनिरतो भगवत्यमलात्मनि ।
प्राप्नोति परमां भक्तिं सर्वकामप्रदायिनीम् ॥ ८.३५
भक्तिं विदित्वा पुरुषो मुक्तिं नेच्छति कश्चन ।
सालोक्यादिपदं चापि किमु चान्यसुखं द्विज ॥ ८.३६
फलं विना विष्णुभक्ता मुक्तिं यान्ति द्विजोत्तम ।
तत एव विदुर्नान्य आनन्दमयमुत्तमम् ॥ ८.३७
यतो हरिर्लिखितवथृदये वर्तते सदा ।
तेषां प्रेमलताबद्धः परमानन्दविग्रहः ॥ ८.३८


षात्वततन्त्र, नवमः पटलः
श्रीनारद उवाच ।
इयान् गुणोऽस्ति देवेश भगवत्पादसेवने ।
कुतो भजन्ति मनुजो अन्यदेवं किमिच्छया ॥ ९.१
श्रीशिव उवाच ।
यदादिसत्ये विप्रेन्द्र नरा विष्णुपरायणाः ।
न यजन्ति विना विष्णुमन्यदेवं कथंचन ॥ ९.२
तदात्मपूजाप्राप्त्यर्थं सर्वदेवमयं च वै ।
पूजयामो हृषीकेशं कायवाङ्मनसा द्विज ॥ ९.३
तदा तुष्टो विभुः प्राह देवदेवो रमेश्वरः ।
अवतीर्य यजिष्यामि युष्मांल्लोकांश्च याजयन् ॥ ९.४
ततः सर्वे जना युष्मान् यजिष्यन्ति समाहिताः ।
अनेन पूजा युष्माकं भविष्यति सुखावहा ॥ ९.५
अहं चोक्तः पृथक्तेन श्रीनिवासेन ब्राह्मण ।
कल्पितैरागमैर्नित्यं मां गोपाय महेश्वर ॥ ९.६
मदवज्ञापापहरं नाम्नां सहस्रमुत्तमम् ।
पठिष्यसि सदा भद्रं प्रार्थितेन मया पुनः ॥ ९.७
ततो मे ह्यागमैः कृष्णमाच्छाद्य न तु देवताः ।
यन्त्रैर्मन्त्रैश्च तन्त्रैश्च दर्शिताः फलदा द्विज ॥ ९.८
तैरागमैर्मन्दधिया हित्वा कृष्णं जगद्गुरुम् ।
भजन्ति देवता अन्या बलिदानेन नित्यशः ॥ ९.९
नाना देवान् समाराध्य नानाकामसुखेच्छया ।
भोगावसाने ते यान्ति नरकं स्वतमोमयम् ॥ ९.१०
दृष्ट्वा तथाविधां लोकान् पापाशङ्कितमानसः ।
गतोऽहं वासुदेवस्य चरणे शरणं द्विज ॥ ९.११
स्तुतिं च चक्रे प्रणतः प्रश्रयानतकंधरः ।
समाहितमना विप्र प्राञ्जलिः पुरुषोत्तमम् ॥ ९.१२
ओं नमोऽस्तु कृष्णाय विकुण्ठवेधसे त्वत्पादलीलाश्रयजीवबन्धवे ।
सदाप्तकामाय महार्थहेतवे विज्ञानविद्यानिधये स्वयम्भुवे ॥ ९.१३
एकोऽसि सृष्टेः पुरतो लये तथा युगादिकाले च विदां समक्षतः ।
अन्यत्र नानातनुभिर्विराजते तस्मा अनन्ताचरिताय ते नमः ॥ ९.१४
प्रधानकालाशयकर्मसाक्षिणे तत्संग्रहापारविहारकारिणे ।
कृष्णाय नानातनुमीयुषे समे कृतानुरागाय नमो नमस्ते ॥ ९.१५
शृण्वन्ति गायन्ति गृणन्ति ये यशो जगत्पवित्रं जगदीशितुस्तव ।
तेऽन्यं न पश्यन्ति सुखाय ह्यात्मनो विना भवत्पादनिषेवणाद्बहिः ॥ ९.१६
निष्किंचना ये तव पादसंश्रयाः पुष्णन्ति ते तत्सुखमात्मसम्भवम् ।
जानन्ति तत्त्वेन विदुस्ततः पराः कामैः समाकृष्टधियो विचक्षणाः ॥ ९.१७
अहं तु साक्षात्तव पादपङ्कजं नित्यं भजानोऽपि पृथङ्मतिर्विभो ।
पुरात्ममानं प्रचिकीर्षुरात्मनः सकाशतोऽप्यद्य मलं निकृन्तयन् ॥ ९.१८
अथापि ते देव पदाम्बुजद्वयं निकामलाभाय सदास्तु मे हरेः ।
यच्चिन्तनात्सर्वमनोऽनुकूलात्सिद्धिर्भवत्येव किमु प्रकीर्तनात् ॥ ९.१९
इति मे संस्तुतिं ज्ञात्वा भगवान् प्रणतार्तिहा ।
ममाक्षिगोचरं रूपमकरोत्स दयापरः ॥ ९.२०
सान्द्रानन्दमहेन्द्रनीलमणिवद्देहोद्गतप्रोल्लसत्स्वर्णैर्मौलिषु हारकुण्डलयुगैः केयूरकाञ्च्यङ्गदैः ।
मञ्जीरैर्विलसत्पिशङ्गवलयं लक्ष्म्याङ्कितं शाश्वतं सर्वेशं करुणाकरं सुरवरैर्भक्तैः समासेवितम् ॥ ९.२१
दृष्ट्वा तत्पदपङ्कजं हृदि दधे गोविन्ददामोदरश्रीकृष्णेति मुखैर्वदन् त्रिजगतो भर्तुर्मुदाहं तदा ।
नेत्रैर्निर्झरवारिपूरमिव मे गात्रे च हर्षस्ततो वाण्यां गद्गदतां विलोक्य भगवान्मामाह भक्तप्रियः ॥ ९.२२
ज्ञतां मे सुरवर्य वाञ्छिततरां मद्भक्तसङ्गावलिं तत्तेऽहं प्रवदामि ते करुणया भक्ताय साकं वरैः ।
मल्लीलां गदतो भविष्यति भवत्सर्वे जना वैष्णवाः ।
भार्या चापि तयानुकूलसुखदा भक्ताग्रणीर्मे भवान् ॥ ९.२३
एतावदुक्त्वा भगवान् गतो लोकमलौकिकम् ।
अहं च तान् वरांल्लब्ध्वा कृतार्थोऽस्मि द्विजर्षभ ॥ ९.२४
अतस्तद्दिनमारभ्य पार्वती भुवनेश्वरी ।
मत्सङ्गाद्वैष्णवी भूत्वा मामापृच्छत्सुरेश्वरी ॥ ९.२५
भवान्महाभागवतः कुमाराद्या महेश्वराः ।
कुबेराद्या देवताश्च नन्दीशाद्याश्च मे गणाः ॥ ९.२६
पृथक्पृथगपृच्छन्मा कृष्णपादाम्बुजाश्रयाः ।
कथाः परमकल्याणीः सर्वलोकैकपावनीः ॥ ९.२७
अथ मां पृच्छती वाक्यं मद्वाक्यं च द्विजोत्तम ।
संलिखत्यप्रमत्तोऽसौ गणेशो मत्सुतोऽन्तिके ॥ ९.२८
मम तेषां च संवादं कला लोकमनोहराः ।
अभवंस्तत्र शास्त्राणि सर्वलोकहितानि वै ॥ ९.२९
तानि तन्त्राणि श्रोतारः समानीय महीतले ।
स्थाने स्थाने मुनिश्रेष्ठ कथयिष्यन्ति भूरिशः ॥ ९.३०
त्वमप्येनं सात्वताख्यं तन्त्रं भगवतः प्रियम् ।
नैमिषे शौनकादीनां समक्षं कथयिष्यसि ॥ ९.३१
श्रीनारद उवाच ।
श्रुतं भगवतो वक्त्रात्तन्त्रं सात्वतमुत्तमम् ।
तस्मिन् हिंसानिषेधं च श्रुत्वा मे संशयोऽभवत् ॥ ९.३२
वेदेन विहिता हिंसा पशूनां यज्ञकर्मणि ।
यज्ञे वधोऽवधश्चैव वेदविद्भिर्निरूपितः ॥ ९.३३
तन्निषेधे कथं श्रौतं स्मार्तं कर्म महेश्वर ।
वर्तेत सर्वलोकस्य इहामुत्रफलप्रदम् ॥ ९.३४
श्रीशिव उवाच ।
प्रवृत्तं च निवृत्तं च द्विविधं कर्म वर्णितम् ।
श्रुत्या स्मृत्या च विप्रेन्द्र काम्यं कामिजनाय वै ॥ ९.३५
प्रवृत्तमविरोधेन कुर्वन् स्वर्याति मानवः ।
पुण्यावशेषे भूपृष्ठे कर्मसंज्ञिषु जायते ॥ ९.३६
निवृत्तमाचरन् योगी भोगेच्छात्यक्तमानसः ।
प्रयाति परमां सिद्धिं यतो नावर्तते गतः ॥ ९.३७
अतः प्रवृत्तिनिष्ठस्य नानाकामानुरागिणः ।
षड्विधैर्नियमैर्विप्राभ्यनुज्ञैव प्रदर्शिता ॥ ९.३८
विधिर्नैवास्ति हिंसायामभ्यनुज्ञा यतः कृता ।
अतो निवृत्तिहिंसायां यज्ञेऽपि कथिता बुधैः ॥ ९.३९
अहिंसा परमो धर्मः सर्ववर्णाश्रमादितः ।
स च आचारतो न्णामभीष्टफलदो भवेत् ॥ ९.४०
विशेषतो विष्णुभक्ता हिंसाकर्म त्यजन्ति हि ।
अहिंसया हि भूतानां भगवानाशु तुष्यति ॥ ९.४१
अतः सर्वेषु भूतेषु भगवानखिलेश्वरः ।
प्रविष्ट ईयते नानारूपैः स्थावरजङ्गमैः ॥ ९.४२
मयापि ह्यागमे हिंसा विहिता या विधानतः ।
सापि कामुकलोकानां कामिताफलसिद्धये ।
विष्णुभक्ता न वाञ्छन्ति मत्तोऽपि कियदेव हि ।
अतस्तेषां विधानेऽपि हिंसा निन्द्या प्रकीर्तिता ॥ ९.४३
अतस्त्वं काम्यकर्माणि परित्यज्य विशेषतः ।
श्रूयाः कृष्णकथाः पुण्याः सर्वलोकेष्टसिद्धिदाः ॥ ९.४४
प्रवृत्तशास्त्रं शृणुयाद्यच्छ्रुत्वा तत्परो भवेत् ।
निवृत्तेऽपि हरेर्भक्तियुतं मुख्यं प्रकीर्तितम् ॥ ९.४५
विशेषतः कृष्णलीलाकथा लोकसुमङ्गलाः ।
कीर्तयस्व द्विजश्रेष्ठ श्रूयाश्चैव निरन्तरम् ॥ ९.४६
हित्वान्यदेवशरणं भजनं च विशेषतः ।
ये भजन्ति हरेः पादं कृष्णैकशरणं नराः ॥ ९.४७
इहामुत्र ते नित्यं कृतार्था भगवत्प्रियाः ।
परमानन्दसंदोहं प्राप्नुवन्ति निरन्तरम् ॥ ९.४८
ये तु नैवंविदोऽशान्ता मूढाः पण्डितमानिनः ।
यजन्त्यविरतं देवान् पशून् हत्वा सुखेच्छया ॥ ९.४९
कामभोगावसाने तं ते च्छेत्स्यन्ति विनिश्चितम् ।
इत्येतत्कथितं विप्र तन्त्रं सात्वतमुत्तमम् ॥ ९.५०
विष्णुभक्तजनाजीव्यं सर्वसिद्धिप्रदायकम् ।
श्रवणात्कीर्तनादस्य कृष्णे भक्तिर्हि जायते ॥ ९.५१
भक्तिं लब्धवतः साधो किमन्यदवशिष्यते ।
यतो भगवता प्रोक्तं तस्य भक्तिविवर्धनम् ॥ ९.५२
तन्त्रेऽस्मिन् कथितं विप्र विश्वसम्भवमुत्तमम् ।
अवताराश्च श्रीविष्णोः सम्पूर्णांशकला भिदा ॥ ९.५३
भक्तिभेदाश्च भेदानां लक्षणं च पृथग्विधम् ।
युगानुरूपं श्रीविष्णोः सेवया मोक्षसाधनम् ॥ ९.५४
विष्णोर्नामसहस्रं च नाममाहात्म्यमुत्तमम् ।
विष्णोर्नाम्ना वैष्णवानामपराधस्य च निष्कृतिः ॥ ९.५५
सर्वसाररहस्यं च तन्त्रोत्पत्तेश्च कारणम् ।
हिंसाविधिनिषेधं च तव प्रश्नानुसारतः ॥ ९.५६
यन्नामैकं कर्णमूलं प्रविष्टं वाचान्विष्टं चेतनासु स्मृतं वा ।
दग्ध्वा पापं शुद्धसत्त्वात्तद्देहं कृत्वा साक्षात्संविधत्तेऽनवद्यम् ।
तस्मादनन्ताय जनार्दनाय वेदेरितानन्तगुणाकराय ।
महानुभावाय निरञ्जनाय नित्यात्मलाभाय नमो नमस्ते ॥ ९.५७

