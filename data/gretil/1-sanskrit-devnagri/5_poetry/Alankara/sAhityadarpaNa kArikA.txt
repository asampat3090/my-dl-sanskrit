



श्रीः
साहित्यदर्पणः

कारिकामात्रः

(१)
प्रथमः प्रकाशः

शरदिन्दुसुन्दररुचिश्चेतसि सा मे गिरां देवी  ।
अपहृत्य तमः सन्ततमर्थानखिलान् प्रकाशयतु  ॥ १.१ ॥
चतुर्वर्गफलप्राप्तिः सुखादल्पधियामपि  ।
काव्यादेव यतस्तेन तत्स्वरूपं निरूप्यते  ॥ १.२ ॥
काव्यं रसात्मकं काव्यं दोषास्तस्यापकर्षकाः  ।
उत्कर्षहेतवः प्रोक्ता गुणालङ्काररीतयः  ॥ १.३ ॥

इति साहित्यदर्पणे काव्यस्वरूपनिरूपणो नाम
प्रथमः परिच्छेदः


_______________________________________________________________

(२)
द्वितीयः प्रकाशः

वाक्यं स्याद्योग्यताकाङ्क्षासत्तियुक्तः पदोच्चयः  ।
वाक्योच्चयो महावाक्यमित्थं वाक्यं द्विधा मतम्  ॥ २.१ ॥
वर्णाः पदं प्रयोगार्हानन्वितैकार्थबोधकाः  ।
अर्थो वाच्यश्च लक्ष्यश्च व्यङ्गश्चेति त्रिधा मता  ॥ २.२ ॥
वाच्योऽर्थोऽभिधया बोध्यो लक्ष्यो लक्षणया मतः  ।
व्यङ्ग्यो व्यञ्जनया ताः स्युस्तिस्रः शब्दस्य शक्तयः  ॥ २.३ ॥
तत्र सङ्केतितार्थस्य बोधनादग्रिमा मता  ।
सङ्केतो गृह्यते जातौ गुणद्रव्यक्रियासु च  ॥ २.४ ॥
मुख्यार्थबाधे तद्युक्तो ययान्योऽर्थः प्रतीयते  ।
रूढेः प्रयोजनाद्वापि लक्षणा शक्तिरर्पिता  ॥ २.५ ॥
मुख्यार्थस्येतराक्षेपो वाक्यार्थेऽन्वयसिद्धये  ।
स्यादात्मनोऽप्युपादानादेषोपादानलक्षणा  ॥ २.६ ॥
अर्पणं स्वस्य वाक्यार्थे परस्यान्वयसिद्धये  ।
उपलक्षणहेतुत्वादेषा लक्षणलक्षणा  ॥ २.७ ॥
आरोपाध्यवसानाभ्यां प्रत्येकं ता अपि द्विधा  ।
विषयास्यानिगीर्णस्या(अ)न्यतादात्म्यप्रतीतिकृत् ॥ २.८ ॥
सारोपा स्यान्निगीर्णस्य मता साध्यवसानिका  ।
सादृश्येतरसंबन्धाः शुद्धास्ताः सकला अपि  ॥ २.९ ॥
सादृश्यात्तु मता गौण्यस्तेन षोडशभेदिका  ।
व्यङ्ग्यस्य गूढागूढत्वाद्द्विधा स्युः फललक्षणा  ॥ २.१० ॥
धर्मिधर्मगतत्वेन फलस्यैता अपि द्विधा  ।
तदेवं लक्षणाभेदाश्चत्वारिंशन्मता बुधैः  ॥ २.११ ॥
पदवाक्यगतत्वेन प्रत्येकं ता अपि द्विधा  ।
विरतास्वभिधाद्यासु यथार्थो बोध्यतेऽपरः  ॥ २.१२ ॥
सा वृत्तिर्व्यञ्जना नाम शब्दस्यार्थादिकस्य च  ।
अभिधालक्षणामूला शब्दस्य व्यञ्जना द्विधा  ॥ २.१३ ॥
अनेकार्थस्य शब्दस्य संयोगाद्यैर्नियन्त्रिते  ।
एकत्रार्थेऽन्यधीहेतुर्व्यञ्जना साभिधाश्रया  ॥ २.१४ ॥
लक्षणोपास्यते यस्य कृते तत्तु प्रयोजनम्  ।
यया प्रत्याख्यायते सा स्याद्व्यञ्जना लक्षणाश्रया  ॥ २.१५ ॥
वक्तृबोधव्यवाक्यानामन्यसन्निधिवाच्ययोः  ।
प्रस्तावदेशकालानां काकोश्चेष्टादिकस्य च  ॥ २.१६ ॥
वैशिष्ट्यादन्यमर्थं या बोधयेत्सार्थसंभवा  ।
त्रैविध्यादियमर्थानां प्रत्येकं त्रिविधा मता  ॥ २.१७ ॥
शब्दबोध्यो व्यनक्त्यर्थः शब्दोऽप्यर्थान्तराश्रयः  ।
एकस्य व्यञ्जकत्वे तदन्यस्य सहकारिता  ॥ २.१८ ॥
अभिधादित्रयोपाधिवैशिष्ट्यात्त्रिविधो मतः  ।
शब्दोऽपि वाचकस्तद्वल्लक्षको व्यञ्जकस्तथा  ॥ २.१९ ॥
तात्पर्याख्यां वृत्तिमाहुः पदार्थान्वयबोधने  ।
तात्पर्यार्थं तदर्थं च वाक्यं तद्बोधकं परे  ॥ २.२० ॥

इति साहित्यदर्पणे वाक्यस्वरूपनिरूपणो नाम
द्वितीयः परिच्छेदः


_______________________________________________________________

(३)
तृतीयः परिच्छेदः

विभावेनानुभावेन व्यक्तः संचारिणा तथा  ।
रसतामेति रत्यादिः स्थायी भावः सचेतसाम्  ॥ ३.१ ॥
सत्त्वोद्रेकादखण्डस्वर्प्रकाशानन्दचिन्मयः  ।
वेद्यान्तरस्पर्शशून्यो ब्रह्मास्वादसहोदरः  ॥ ३.२ ॥
लोकोत्तरचमत्कारप्राणः कैश्चित्प्रमातृभिः  ।
स्वाकारवदभिन्नत्वेन्(अ)आयमास्वाद्यते रसः  ॥ ३.३ ॥
करुणादावपि रसे जायते यत्परं सुखम्  ।
सचेतसामनुभवः प्रमाणं तत्र केवलम्  ॥ ३.४ ॥
किं च तेषु यदा दुःखं न कोऽपि स्यात्तदुन्मुखः  ।
तथा रामायणादीनां भविता दुःखहेतुता  ॥ ३.५ ॥
हेतुत्वं शोकहर्षादेर्गतेभ्यो लोकसंश्रयात् ।
शोकहर्षादयो लोके जायन्तां नाम लौकिकाः  ॥ ३.६ ॥
अलौकिकविभावत्वं प्राप्तेभ्यः काव्यसंश्रयात् ।
सुखं सञ्जायते तेभ्यः सर्वेभ्योऽपीति का क्षतिः  ॥ ३.७ ॥
अश्रुपातादयस्तद्वद्द्रुतत्वाच्चेतसो मताः  ।
न जायते तदास्वादो विना रत्यादिवासनाम्  ॥ ३.८ ॥
व्यापारोऽस्ति विभावादेर्नाम्ना साधारणीकृतिः  ।
तत्प्रभावेण यस्यासन् पाथोधिप्लवनादयः  ॥ ३.९ ॥
प्रमाता तदभेदेन स्वात्मानं प्रतिपद्यते  ।
उत्सादादिसमुद्बोधः साधारण्याभिमानतः  ॥ ३.१० ॥
नृणामपि समुद्रादिलङ्घनादौ न दुष्यति  ।
साधारण्येन रत्यादिरपि तद्वत्प्रतीयते  ॥ ३.११ ॥
परस्य न परस्येति ममेति न ममेति च  ।
तदास्वादे विभावादेः परिच्छेदो न विद्यते  ॥ ३.१२ ॥
विभावनादिव्यापारमलौकिकमुपेयुषाम्  ।
अलौकिकत्वमेतेषां भूषणं न तु दूषणम्  ॥ ३.१३ ॥
कारणकार्यसञ्चारिरूपा अपि हि लोकतः  ।
रसोद्बोधे विभावाद्याः कारणान्येव ते मताः  ॥ ३.१४ ॥
प्रतीयमानः प्रथमं प्रत्येकं हेतुरुच्यते  ।
ततः संवलितः सर्वो विभावादिः सचेतसाम्  ॥ ३.१५ ॥
प्रपाणकरसन्यायाच्चर्व्यमाणो रसो भवेत् ।
सद्भावश्चेद्विभावादेर्द्वयोरेकस्य वा भवेत् ॥ ३.१६ ॥
झटित्यन्यसमाक्षेपे तदा दोषो न विद्यते  ।
पारिमित्य्याल्लौकिकत्वात्सान्तरायतया तथा  ॥ ३.१७ ॥
अनुकार्यस्य रत्यादेरुद्बोधो न रसो भवेत् ।
शिक्षाभ्यासादिमात्रेण राघवादेः स्वरूपताम्  ॥ ३.१८ ॥
दर्शयन्नर्तको नैव रसस्यास्वादको भवेत् ।
काव्यार्थभावेनायमपि सभ्यपदास्पदम्  ॥ ३.१९ ॥
नायं ज्ञाप्यः स्वसत्तायां प्रतीत्यव्यभिचारतः  ।
यस्मादेष विभावादिसमूहालम्बनात्मकः  ॥ ३.२० ॥
तस्मान्न कार्यः नो नित्यः पूर्वसंवेदनोज्झितः  ।
असंवेदनकाले हि न भावोऽप्यस्य विद्यते  ॥ ३.२१ ॥
नापि भविष्यन् साक्षादानन्दमयस्वप्रकाशरूपत्वात् ।
कार्यज्ञाप्यविलक्षणभावान्नो वर्तमानोऽपि  ॥ ३.२२ ॥
विभावादिपरामर्शविषयत्वात्सचेतसाम्  ।
परानन्दमयत्वेन संवेद्यत्वादपि स्फुटम्  ॥ ३.२३ ॥
न निर्विकल्पकं ज्ञानं तस्य ग्राहकमिष्यते  ।
तथाभिलापसंसर्गयोग्यत्वविरहान्न च  ॥ ३.२४ ॥
सविकल्पकसंवेद्यः साक्षात्कारतया न च  ।
परोक्षस्तत्प्रकाशो नापरोक्षः शब्दसंभवात् ॥ ३.२५ ॥
तस्मादलौकिकः सत्यं वेद्यः सहृदयैरयम्  ।
प्रमाणं चर्वणैवात्र स्वाभिन्ने विदुषां मतम्  ॥ ३.२६ ॥
निष्पत्त्या चर्वणस्यास्य निष्पत्तिरुपचारतः  ।
अवाच्यत्वादिकं तस्य वक्ष्ये व्यञ्जनरूपणे  ॥ ३.२७ ॥
रत्यादिज्ञानतादात्म्यादेव यस्माद्रसो भवेत् ।
अतोऽस्य स्वप्रकाशत्वमखण्डत्वं च सिध्यति  ॥ ३.२८ ॥
रत्याद्युद्बोधका लोके विभावाः काव्यनाट्ययोः  ।
आलम्बनोद्दीपनाख्यौ तस्य भेदावुभौ स्मृतौ  ।
आलम्बनं नायकादिस्तमालम्ब्य रसोद्गमात् ॥ ३.२९ ॥
त्यागी कृती कुलीनः सुश्रीको रूपयौवनोत्साही  ।
दक्षोऽनुरक्तलोकस्तेजोवैदग्ध्यशीलवान्नेता  ॥ ३.३० ॥
धीरोदात्तो धीरोद्धतस्तथा धीरललितश्च  ।
धीरप्रशान्त इत्ययमुक्तः प्रथमश्चतुर्भेदः  ॥ ३.३१ ॥
अविकत्थनः क्षमावानतिगम्भीरो महासत्त्वः  ।
स्थेयान्निगूढमानो धीरोदात्तो दृढव्रतः कथितः  ॥ ३.३२ ॥
मायापरः प्रचण्डश्चपलोऽहङ्कारदर्पभूयिष्ठः  ।
आत्मश्लाघानिरतो धीरैर्धीरोद्धतः कथितः  ॥ ३.३३ ॥
निश्चिन्तो मृदुरनिशं कलापरो धीरललितः स्यात् ।
सामान्यगुणैर्भूयान् दिव्जादिको धीरप्रशान्तः स्यात् ॥ ३.३४ ॥
एभिर्दक्षिणधृष्टानुकूलशठरूपिभिस्तु षोडशधा  ।
एषु त्वनेकमहिलासु समरागो दक्षिणः कथितः  ॥ ३.३५ ॥
कृतागा अपि निःशङ्कस्तर्जितोऽपि न लज्जितः  ।
दृष्टदोषोऽपि मिथ्यावाक्वथितो धृष्टनायकः  ॥ ३.३६ ॥
अनुकूल एकनिरतः शठोऽयमेकत्र बद्धभावो यः  ।
दर्शितबहिरनुरागो विप्रियमन्यत्र गूढमाचरति  ॥ ३.३७ ॥
एषां च त्रैविध्यादुत्तममध्याधमत्वेन  ।
उक्ता नायकभेदाश्चत्वारिंशत्तथाष्टौ च  ॥ ३.३८ ॥
दूरान्वर्तिनि स्यात्तस्य प्रासाङ्गिकेतिवृत्ते तु  ।
किञ्चित्तद्गुणहीनः सहाय एवास्य पीठमर्दाख्यः  ॥ ३.३९ ॥
शृङ्गारोऽस्य सहाया विटचेटविदूषकाद्याः स्युः  ।
भक्ता नर्मसु निपुणाः कुपितवधूमानभञ्जनाः शुद्धाः  ॥ ३.४० ॥
संभोगहीनसम्पद्विटस्तु धूर्तः कलैकदेशज्ञः  ।
वेशोपचारकुशलो वाग्मी मधुरोऽथ बहुमतो गोष्ठ्याम्  ॥ ३.४१ ॥
कुसुमवसन्ताद्यभिधः कर्मवपुर्वेषभाषाद्यैः  ।
हास्यकरः कलहरतिर्विदूषकः स्यात्स्वकर्मज्ञः  ॥ ३.४२ ॥
मन्त्री स्यादर्थानां चिन्तायां तद्वदवरोधे  ।
वामनषण्डकिरातम्लेच्छाभीराः शकारकुब्जाद्याः  ॥ ३.४३ ॥
मदमूर्खताभिमानी दुष्कुलतैश्वर्यसंयुक्तः  ।
सोऽयमनूढभ्राता राज्ञः श्यालः शकार इत्युक्तः  ॥ ३.४४ ॥
दण्डे सुहृत्कुमाराटविकाः सामन्तसैनिकाद्याश्च  ।
ऋत्विक्पुरोधसः स्युर्ब्रह्मविदस्तापसास्तथा धर्मे  ॥ ३.४५ ॥
उत्तमाः पीठमर्दाद्याः मध्यौ विटविदूषकौ  ।
तथा शकारचेटाद्या अधमा परिकीर्तिताः  ॥ ३.४६ ॥
निसृष्टार्थो मितार्थश्च तथा सन्देशहारकः  ।
कार्यप्रेष्यस्त्रिधा दूतो दूत्यश्चापि तथाविधाः  ॥ ३.४७ ॥
उभयोर्भावमुन्नीय स्वयं वदति चोत्तरम्  ।
सुश्लिष्टं कुरुते कार्यं निसृष्टार्थस्तु स स्मृतः  ॥ ३.४८ ॥
मितार्थभाषी कार्यस्य सिद्धकारा मितार्थकः  ।
यावद्भाषितसन्देशहारः सन्देशहारकः  ॥ ३.४९ ॥
शोभा विलासो माधुर्यं गाम्भीर्यं धैर्यतेजसी  ।
ललितौदार्यमित्यष्टौ सत्त्वजाः पौरुषा गुणाः  ॥ ३.५० ॥
शूरता दक्षता सत्यं महोत्साहोऽनुरागिता  ।
नीचे घूणाधिके स्पर्धा यतः शोभेति तां विदुः  ॥ ३.५१ ॥
धीरा दृष्टिर्गतिश्चित्रा विलासे सस्मितं वचः  ।
साङ्क्षोभेष्वप्यनुद्वेगो माधुर्यं परिकीर्तितम्  ॥ ३.५२ ॥
भीशोकक्रोधहर्षाद्यैर्गाम्भीर्यं निर्विकारता  ।
व्यवसायादचलनं धैर्यं विघ्ने महत्यपि  ॥ ३.५३ ॥
अधिक्षेपापमानादेः प्रयुक्तस्य परेण यत् ।
प्राणात्ययेऽप्यसहनं तत्तेजः समुदाहृतम्  ॥ ३.५४ ॥
वाग्वेशयोर्मधुरता, तद्वच्छृङ्गारचेष्टितं ललितम्  ।
दानं सप्रियभाषणमौदार्यं शत्रुमित्रयोः समता  ॥ ३.५५ ॥
अथ नायिका त्रिभेदा स्वान्या साधारणा स्त्रीति  ।
नायकसामान्यगुणैर्भवति यथासंभवैर्युक्ता  ॥ ३.५६ ॥
विनयार्जवादियुक्ता गृहकर्मपरा पतिव्रता स्वीया  ।
सापि कथिता त्रिभेदा मुग्धा मध्या प्रगल्भेति  ॥ ३.५७ ॥
प्रथमावतीर्णयौवनमदनविकारा रतौ वामा  ।
कथिता मृदुश्च माने समधिकलज्जावती मुग्धा  ॥ ३.५८ ॥
मध्या विचित्रसुरता प्ररूढस्मरयौवना  ।
ईषत्प्रगल्भवचना मध्यमव्रीडिता मता  ॥ ३.५९ ॥
स्मरान्धा गाढतारुण्या समस्तरतकोविदा  ।
भावोन्नता दरव्रीडा प्रगल्भाक्रान्तनायका  ॥ ३.६० ॥
ते धीरा चाप्यधीरा च धीराधीरेति षड्विधे  ।
प्रियं सोत्प्रासवक्रोक्त्या मध्या धीरा दहेद्रुषा  ॥ ३.६१ ॥
धीराधीरा तु रुदितैरधीरा पुरुषोक्तिभिः  ।
प्रगल्भा यदि धीरा स्याच्छन्नकोपाकृतिस्तदा  ॥ ३.६२ ॥
उदास्ते सुरते तत्र दर्शयन्त्यादरान् बहिः  ।
धीराधीरा तु सोल्लुण्ठभाषितैः खेदयत्यमुम्  ॥ ३.६३ ॥
तर्जयेत्ताडयेदन्या प्रत्येकं ता अपि द्विधा  ।
कनिष्ठज्येष्ठरूपत्वान्नायकप्रणयं प्रति  ॥ ३.६४ ॥
मध्याप्रगल्भयोर्भेदास्तस्माद्द्वादश कीर्तिताः  ।
मुग्धा त्वेकैव तेन स्युः स्वीयाभेदास्त्रयोदशा  ॥ ३.६५ ॥
परकीया द्विधा प्रोक्ता परोढा कन्यका तथा  ।
यात्रादिनिरस्तान्योढा कुलटा गलितत्रपा  ॥ ३.६६ ॥
कन्या त्वजातोपयमा सलज्जा नवयौवना  ।
धीरा कलाप्रगल्भा स्याद्वेश्यासामान्यनायिका  ॥ ३.६७ ॥
निर्गुणानपि न द्वेष्टि न रज्यति गुणिष्वपि  ।
वित्तमात्रं समालोक्य सा रागं दर्शयेद्बहिः  ॥ ३.६८ ॥
कामं अङ्गीकृतमपि परिक्षीणधनं नरम्  ।
मात्रा निःसारयेदेषा पुनःसन्धानकाङ्क्षया  ॥ ३.६९ ॥
तस्कराः षण्डका मूर्खाः सुखप्राप्तधनास्तथा  ।
लिङ्गिनश्छन्नकामाद्या अस्याः प्रायेण वल्लभाः  ॥ ३.७० ॥
एषापि मदनायत्ता क्वापि सत्यानुरागिणी  ।
रक्तायां वा विरक्तायां रतमस्यां सत्यानुरागिणी  ॥ ३.७१ ॥
अवस्थाभिर्भवन्त्यष्टावेताः षोडशभेदिताः  ।
स्वाधीनभर्तृका तद्वत्खण्डिताथाभिसारिका  ॥ ३.७२ ॥
कलहान्तरिता विप्रलब्धा प्रोषितभर्तृका  ।
अन्या वासकसज्जा स्याद्विरहोत्कण्ठिता तथा  ॥ ३.७३ ॥
कान्तो रतिगुणाकृष्टो न जहाति यदन्तिकम्  ।
विचित्रविभ्रमासक्ता सा स्यात्स्वाधीनभर्तृका  ॥ ३.७४ ॥
पार्श्वमेति प्रियो यस्या अन्यसंयोगचिह्नितः  ।
सा खण्डितेति कथिता धीरैरीर्ष्याकषायिता  ॥ ३.७५ ॥
अभिसारयते कान्तं या मन्मथवशंवदा  ।
स्वयं वाभिसरत्येषा धीरैरुक्ताभिसारिका  ॥ ३.७६ ॥
संलीना स्वेषु गात्रेषु मूकीकृतविभूषणा  ।
अवगुण्ठनसंवीता कुलजाभिसरेद्यदि  ॥ ३.७७ ॥
विचित्रोज्ज्वलवेषा तु रणन्नूपुरकङ्कणा  ।
प्रमोदस्मेरवदना स्याद्वेश्याभिसरेद्यदि  ॥ ३.७८ ॥
मदस्खलितसंलापा विभ्रमोत्फुल्ललोचना  ।
आविद्धगतिसञ्चारा स्यात्प्रेष्याभिसरेद्यदि  ॥ ३.७९ ॥
क्षेत्रं वाटी भग्नदेवालयो दूतीगृहं वनम्  ।
मालापञ्चः श्मशानं च नद्यादीनां तटी तथा  ॥ ३.८० ॥
एवं कृताभिसाराणां  पुंश्चलीनां विनोदने  ।
स्थानान्यष्टौ तथा ध्वान्तच्छन्ने कुत्रचिदाश्रये  ॥ ३.८१ ॥
चाटुकारमपि प्राणनाथं रोषादपास्य या  ।
पश्चात्तापमवाप्नोति कलहान्तरिता तु सा  ॥ ३.८२ ॥
प्रियः कृत्वापि सङ्केतं यस्या नायाति संनिधिम्  ।
विप्रलब्धा तु सा ज्ञेया नितान्तमवमानिता  ॥ ३.८३ ॥
नानाकार्यवशाद्यस्या दूरदेशं गतः पतिः  ।
सा मनोभवदुःखार्ता भवेत्प्रोषितभर्तृका  ॥ ३.८४ ॥
कुरुते मण्डनं यस्याः सज्जिते वासवेश्मनि  ।
सा तु वासकसज्जा स्याद्विदितप्रियसङ्गमा  ॥ ३.८५ ॥
आगन्तुं कृतचित्तोऽपि दैवान्नायाति यत्प्रियः  ।
तदनागतदुःखार्ता विरहोत्कण्ठिता तु सा  ॥ ३.८६ ॥
इति साष्टाविंशतिशतमुत्तममध्याधमस्वरूपेण  ।
चतुरधिकाशीतियुतं शतत्रयं नायिकाभेदाः  ॥ ३.८७ ॥
क्वचिदन्योन्यसाङ्कर्यमासां लक्ष्येषु दृश्यते  ।
इतरा अप्यसङ्ख्यास्ता नोक्ता विस्तरशङ्कया  ॥ ३.८८ ॥
यौवने सत्त्वजास्तासामष्टाविंशतिसङ्ख्यकाः  ।
अलङ्कारास्तत्र भावहावहेलास्त्रयोऽङ्गजाः  ॥ ३.८९ ॥
शोभा कान्तिश्च दीप्तिश्च माधुर्यं च प्रगल्भता  ।
औदार्यं धैर्यमित्येते सप्तैव स्युरयत्नजाः  ॥ ३.९० ॥
लीला विलासो विच्छित्तिर्बिब्बोकः किलकिञ्चितम्  ।
मोट्टायितं कुट्टमितं विभ्रमो ललितं मदः  ॥ ३.९१ ॥
विहृतं तपनं मौग्ध्यं विक्षेपश्च कुतूहलम्  ।
हसितं चकितं केलिरित्यष्टादशसङ्ख्यकाः  ॥ ३.९२ ॥
स्वभावाजाश्च भावाद्या दश पुंसां भवन्त्यपि  ।
निर्विकारात्मके चित्ते भावः प्रथमविक्रिया  ॥ ३.९३ ॥
भ्रूनेत्रादिविकारैस्तु संभोगेच्छाप्रकाशकः  ।
भाव एवाल्पसंलक्ष्यविकारो हाव उच्यते  ॥ ३.९४ ॥
हेलात्यन्तसमालक्ष्यविकारः स्यात्स एव तु  ।
रूपयौवनलालित्यभोगाद्यैरङ्गभूषणम्  ॥ ३.९५ ॥
सैव कान्तिर्मन्मथाप्यायितद्युतिः  ।
कान्तिरेवातिविस्तीर्णा दीप्तिरित्यभिधीयते  ॥ ३.९६ ॥
सर्वावस्थाविशेषेषु माधुर्यं रमणीयता  ।
निःसाध्वसत्वं प्रागल्भ्यमौदार्यं विनयः सदा  ॥ ३.९७ ॥
मुक्तात्मश्लाघना धैर्यं मनोवृत्तिरचञ्चला  ।
अङ्गैर्वेषैरलङ्कारैः प्रेमिभिर्वचनैरपि  ॥ ३.९८ ॥
प्रीतिप्रयोजैतैर्लीलां प्रियस्यानुकृतिं विदुः  ।
यानस्थानासनादीनां मुखनेत्रादिकर्मणाम्  ॥ ३.९९ ॥
विशेषस्तु विलासः स्यादिष्टसन्दर्शनादिना  ।
स्तोकाप्याकल्परचना विच्छित्तिः कान्तिपोषकृत् ॥ ३.१०० ॥
स्मितशुष्करुदितहसितत्रासक्रोधश्रमादीनाम्  ।
साङ्कर्यं किलकिञ्चितमीष्टतमसङ्गमादिजाद्धर्षात् ॥ ३.१०१ ॥
तद्भावभाविते चित्ते वल्लभस्य कथादिषु  ।
मोट्टायितमिति प्राहुः कर्णकण्डूयनादिकम्  ॥ ३.१०२ ॥
केशस्तनाधरादीनां ग्रहे हर्षेऽपि संभ्रमात् ।
आहुः कुट्टमितं नाम शिरःकरविधूननम्  ॥ ३.१०३ ॥
त्वरया हर्षरागादेर्दयितागमनादिषु  ।
अस्थाने विभ्रमादीनां विन्यासो विभ्रमो मतः  ॥ ३.१०४ ॥
सुकुमारतयाङ्गानां विन्यासो ललितं भवेत् ।
मदो विकारः सौभाग्ययौवनाद्यवलेपजः  ॥ ३.१०५ ॥
वक्तव्यकालेऽप्यवचो व्रीडया विहृतं मतम्  ।
तपनं प्रियविच्छेदे स्मरवेगोत्थचेष्टितम्  ॥ ३.१०६ ॥
अज्ञानादिव या पृच्छा प्रतीतस्यापि वस्तुनः  ।
वल्लभस्य पुरः प्रोक्तं मौग्ध्यं तत्तत्त्ववेदिभिः  ॥ ३.१०७ ॥
भूषाणामर्धरचना मिथ्या विष्वगवेक्षणम्  ।
रहस्याख्यानमीषाच्च विक्षेपो दयितान्तिके  ॥ ३.१०८ ॥
रम्यवस्तुसमालोके लोल्ता स्यात्कुतूहलम्  ।
हसितं तु वृथाहासो यौवनोद्भेदसंभवः  ॥ ३.१०९ ॥
कुतोऽपि दयितस्याग्रे चकितं भयसंभ्रमः  ।
विहारे सह कान्तेन क्रीडितं केलिरुच्यते  ॥ ३.११० ॥
दृष्ट्वा दर्शयति व्रीडां संमुखं नैव पश्यति  ।
प्रच्छन्नं वा भ्रमन्तं वा(अ)तिक्रान्तं पश्यति प्रियम्  ॥ ३.१११ ॥
बहुधा पृच्छ्यमानापि मन्दमन्दमधोमुखी  ।
सगद्गदस्वरं किञ्चित्प्रियं प्रायेण भाषते  ॥ ३.११२ ॥
अन्यैः प्रवर्तितां शश्वत्सावधाना च तत्कथाम्  ।
शृणोत्यन्यत्र दत्ताक्षी प्रिये बालानुरागिणी  ॥ ३.११३ ॥
चिराय सविधे स्थानं प्रियस्य बहु मन्यते  ।
विलोचनपथं चास्य न गच्छत्यनलङ्कृता  ॥ ३.११४ ॥
क्वापि कुन्तलसंव्यानसंयमव्यपदेशतः  ।
बाहुमूलं स्तनौ नाभिपङ्कजं दर्शयेत्स्फुटम्  ॥ ३.११५ ॥
आच्छादयति वागाद्यैः प्रियस्य परिचारकान्  ।
विश्वसित्यस्य मित्रेषु बहुमानं करोति च  ॥ ३.११६ ॥
सखीमध्ये गुणान् ब्रूते स्वधनं प्रददाति च  ।
सुप्ते स्वपिति दुःखेऽस्य दुःखं धत्ते सुखे सुखम्  ॥ ३.११७ ॥
स्थिता दृष्टिपथे शश्वत्प्रिये पश्यति दूरतः  ।
आभाषते परिजनं संमुखं स्मरविक्रियम्  ॥ ३.११८ ॥
यत्किञ्चिदपि संवीक्ष्य कुरुते हसितं मुधा  ।
कर्णकण्डूयनं तद्वत्कवरीमोक्षसंयमौ  ॥ ३.११९ ॥
जृम्भते स्फोटयत्यङ्गं बालमाश्लिष्य चुम्बति  ।
भाले तथा वयस्याया रचयेत्तिलकक्रियाम्  ॥ ३.१२० ॥
अङ्गुष्ठाग्रेण लिखति सकटाक्षं निरीक्षते  ।
दशति स्वाधरं चापि ब्रूते प्रियमधोमुखी  ॥ ३.१२१ ॥
न मुञ्चति च तं देशं नायको यत्र दृश्यते  ।
आगच्छति गृहं तस्य कार्यव्याजेन केनचित् ॥ ३.१२२ ॥
दत्तं किमपि कान्तेन धृत्वाङ्गे मुहुरीक्षते  ।
नित्यं हृष्यति तद्योगे वियोगे मलिना कृशा  ॥ ३.१२३ ॥
मन्यते बहु तच्छीलं तत्प्रियं मन्यते प्रियम्  ।
प्रार्थयत्यल्पमूल्यानि सुप्ता न परिवर्तते  ॥ ३.१२४ ॥
विकारान् सात्त्विकानस्य संमुखी नाधिगच्छति  ।
भाषते सूनृतं स्निग्धामनुरक्ता नितम्बिनी  ॥ ३.१२५ ॥
एतेष्वधिकलज्जानि चेष्टितानि नवस्त्रियाः  ।
मध्यव्रीडानि मध्यायाः स्रंसमानत्रपाणि तु  ॥ ३.१२६ ॥
अन्यस्त्रियाः प्रगल्भायास्तथा स्युर्वारयोषितः  ।
लेख्यप्रस्थापनैः स्निग्धैर्वीक्षितैर्मृदुभाषितैः  ॥ ३.१२७ ॥
दूतीसंप्रेषणैर्नार्या भावाभिव्यक्तिरिष्यते  ।
दूत्यः सखी नटी दासी धात्रेयी प्रतिवेशिनी  ॥ ३.१२८ ॥
बाला प्रव्रजिता कारूः शिल्पिन्याद्याः स्वयं तथा  ।
कलाकौशलमुत्साहो भक्तिश्चित्तज्ञता स्मृतिः  ॥ ३.१२९ ॥
माधुर्यं नर्मविज्ञानं वाग्मिता चेति तद्गुणाः  ।
एता अपि यथौचित्यादुत्तमआधममध्यमाः  ॥ ३.१३० ॥
धीरोधतः  पापकारी व्यसनी प्रतिनायकः  ।
उद्दीपनविभावास्ते रसमुद्दीपयन्ति ये  ॥ ३.१३१ ॥
आलम्बनस्य चेष्टाद्या देशकालादयस्तथा  ।
उद्बुद्धं कारणैः स्वैः स्वरि बहिर्भावं प्रकाशयन्  ॥ ३.१३२ ॥
लोके यः कार्यरूपः सोऽनुभावः काव्यनाट्ययोः  ।
उक्ताः स्त्रीणामलङ्कारा अङ्गजाश्च स्वभावजाः  ॥ ३.१३३ ॥
तद्रूपाः सात्त्विका भावास्तथा चेष्टाः परा अपि  ।
विकाराः सत्त्वसंभूताः सात्त्विकाः परिकीर्तिताः  ॥ ३.१३४ ॥
सत्त्वमात्रोद्भवत्वात्तु भिन्ना अप्यनुभावतः  ।
स्तम्भः स्वेदोऽथ रोमाञ्चः स्वरभङ्गोऽथ वेपथुः  ॥ ३.१३५ ॥
वैवर्ण्यमश्रुप्रलय इत्यष्टौ सात्त्विकाः स्मृताः  ।
स्तम्भश्चेष्टाप्रतीघातो भयहर्षामयादिभिः  ॥ ३.१३६ ॥
वपुर्जलोद्गमः स्वेदो रतिघर्मश्रमादिभिः  ।
हर्षाद्भुतभयादिभ्यो रोमाञ्चो रोमविक्रियाः  ॥ ३.१३७ ॥
मदसंमदपीडाद्यैर्वैस्वर्यं गद्गदं विदुः  ।
रागद्वेषश्रमादिभ्यः कम्पो गात्रस्य वेपथुः  ॥ ३.१३८ ॥
विषादमदरोषाद्यैर्वर्णान्यत्वं विवर्णता  ।
अश्रु नेत्रोद्भवं वारि क्रोधदुःखप्रहर्षजम्  ॥ ३.१३९ ॥
प्रलयः सुखदुःखाभ्यां चेष्टाज्ञाननिराकृतिः  ।
विशेषादाभिमुख्येन चरणाद्व्यभिचारिणः  ।
स्थायिन्युन्मग्ननिर्मग्नास्त्रयस्त्रिंशच्च तद्भिदाः  ॥ ३.१४० ॥

निर्वेदावेगदैन्यश्रममदजडता औग्र्यमोहौ विबोधः स्वप्नापस्मारगर्वा मरणमलसतामर्षनिद्रावहित्थाः  ।
औत्सुक्योन्मादशङ्काः स्मृतिमतिसहिता व्याधिसत्रासलज्जा हर्षासूयाविषादाः सधृतिचपलता ग्लानिचिन्तावितर्काः  ॥ ३.१४१ ॥

तत्त्वज्ञानापदीर्ष्यादेर्निर्वेदः स्वावमाननम्  ।
दैन्यचिन्ताश्रुनिःश्वासवैवर्ण्योच्छ्वसितादिकृत् ॥ ३.१४२ ॥
आवेगः संभ्रमस्तत्र वर्षजे पिण्डिताङ्गता  ।
उत्पातजे स्रस्तताङ्गे धूमाद्याकुलताग्निजे  ॥ ३.१४३ ॥
राजविद्रवजादेस्तु शस्त्रनागादियोजनम्  ।
गजादेः स्तम्भकम्पादि पांस्वाद्याकुलतानिलात् ॥ ३.१४४ ॥
इष्टाद्धर्षाः शुचोऽनिष्टाज्ज्ञेयाश्चान्ये यथायथम्  ।
दौर्गत्याद्यैरनौजस्यं दैन्यं मलिनतादिकृत् ॥ ३.१४५ ॥
खेदो रत्यध्वगत्यादेः श्वासनिद्रादिकृच्छ्रमः  ।
संमोहानन्दसंभेदो मदो मद्योपयोगजः  ॥ ३.१४६ ॥
अमुना चोत्तमः शेते मध्यो हसति गायति  ।
अधमप्रकृतिश्चापि परुषं वक्ति रोदिति  ॥ ३.१४७ ॥
अप्रतिपत्तिर्जडता स्यादिष्टानिष्टदर्शनश्रुतिभिः  ।
अनिमिषनयननिरीक्षणतूष्णीम्भावादयस्तत्र  ॥ ३.१४८ ॥
शौर्यापराधादिभवं भवेच्चण्डत्वमुग्रता  ।
तत्र स्वेदशिरःकम्पतर्जनाताडनादयः  ॥ ३.१४९ ॥
मोहो विचित्तता भीतिदुःखावेगानुचिन्तनैः  ।
मूर्च्छनाज्ञानपतनभ्रमणादर्शनादिकृत् ॥ ३.१५० ॥
निद्रापगमहेतुभ्यो विबोधश्चेतनागमः  ।
जृम्भाङ्गभङ्गनयनमीलनाङ्गावलोककृत् ॥ ३.१५१ ॥
स्वप्नो निद्रामुपेतस्य विषयानुभवस्तु यः  ।
कोपावेगभयग्लानिसुखदुःखादिकारकः  ॥ ३.१५२ ॥
मनःक्षेपस्त्वपस्मारो ग्रहाद्यावेशनादिजः  ।
भूपातकम्पप्रस्वेदफेनलालादिकारकः  ॥ ३.१५३ ॥
गर्वो मदः प्रभावश्रीविध्यासत्कुलतादिजः  ।
अवज्ञासविलासाङ्गदर्शनाविनयादिकृत् ॥ ३.१५४ ॥
शराद्यैर्मरणं जीवत्यागोऽङ्गपतनादिकृत् ।
आलस्यं श्रमगर्भाद्यैर्जाड्यं जृम्भासितादिकृत् ॥ ३.१५५ ॥
निन्दाक्षेपापमानादेरमर्षोऽभिनिविष्टता  ।
नेत्ररागशिरःकम्पभ्रूभङ्गोत्तजनादिकृत् ॥ ३.१५६ ॥
चेतः संमीलनं निद्रा श्रमक्लममदादिजा  ।
जृम्भाक्षिमीलनोच्छ्वासगात्रभङ्गादिकारणम्  ॥ ३.१५७ ॥
भयगौरवलज्जादेर्हर्षाद्याकारगुप्तिरवहित्था  ।
व्यापारान्तरसक्त्यन्यथावभाषणविलोकनादिकरी  ॥ ३.१५८ ॥
इष्टानवाप्तेरौत्सुक्यं कालक्षेपासहिष्णुता  ।
चित्ततापत्वरास्वेददीर्घनिःश्वसितादिकृत् ॥ ३.१५९ ॥
चित्तसंमोह उन्मादः कामशोकभयादिभिः  ।
अस्थानहासरुदितगीतप्रलपनादिकृत् ॥ ३.१६० ॥
परक्रौर्यात्मदोषाद्यैः शङ्कानर्थस्य तर्कणम्  ।
वैवर्ण्यकम्पवैस्वर्यपार्श्वालोकास्यशोषकृत् ॥ ३.१६१ ॥
सदृशज्ञानचिन्ताद्यैर्भ्रूसमुन्नयनादिकृत् ।
स्मृतिः पूर्वानुभूतार्थविषयज्ञानमुच्यते  ॥ ३.१६२ ॥
नीतिमार्गानुसृत्यादेरर्थनिर्धारणं मतिः  ।
स्मेरता धृतिसतोषौ बहुमानश्च तद्भवाः  ॥ ३.१६३ ॥
व्याधिर्ज्वरादिर्वाताद्यैर्भूमीच्छोत्कम्पनादिकृत् ।
निर्घातविद्युदुल्काद्यैस्त्रासः कम्पादिकारकः  ॥ ३.१६४ ॥
धार्ष्ट्याभावो व्रीडा वदनानमनादिकृद्दुराचारात् ।
हर्षस्त्विष्टावाप्तेर्मनःप्रसादोऽश्रुगद्गदादिकरः  ॥ ३.१६५ ॥
असूयान्यगुणर्धीनामौद्धत्यादसहिष्णुता  ।
दोषोद्घोषभ्रूविभेदावज्ञाक्रोधेङ्गितादिकृत् ॥ ३.१६६ ॥
उपायाभावजन्मा तु विषादः सत्त्वसङ्क्षयः  ।
निःश्वासोच्छ्वासहृत्तापसहायान्वेषणादिकृत् ॥ ३.१६७ ॥
ज्ञानाभीष्टागमाद्यैस्तु संपूर्णस्पृहता धृतिः  ।
सौहित्यवचनोल्लाससहासप्रतिभादिकृत् ॥ ३.१६८ ॥
मात्सर्यद्वेषरागादेश्चापल्यं त्वनवस्थितिः  ।
तत्र भर्सनपारुष्यस्वच्छनाचरणादयः  ॥ ३.१६९ ॥
रत्यायासमनस्तापक्षुत्पिपासादिसंभवा  ।
ग्लानिर्निष्प्राणताकम्पकार्श्यानुत्साहतादिकृत् ॥ ३.१७० ॥
ध्यानं चिन्ता हितानाप्तेः शून्यताश्वासतापकृत् ।
तर्को विचारः सन्देहाद्भ्रूशिरोऽङ्गुलिनर्तकः  ॥ ३.१७१ ॥
रत्यादयोऽप्यनियते रसे स्युर्व्यभिचारिणः  ।
शृङ्गारवीरयोर्हासो वीरे क्रोधस्तथा मतः  ॥ ३.१७२ ॥
शान्ते जुगुप्सा कथिता व्यभिचारितया पुनः  ।
इत्याद्यन्यत्समुन्नतेयं तथा भावितबुद्धिभिः  ॥ ३.१७३ ॥
अविरुद्धा विरुद्धा वा यं तिरोधातुमक्षमाः  ।
आस्वादाङ्कुरकन्दोऽसौ भावः स्थायीति संमतः  ॥ ३.१७४ ॥
रतिर्हासश्च शोकश्च क्रोधोत्साहौ भयं तथा  ।
जुगुप्सा विस्मयश्चेत्थमष्टौ प्रोक्ताः शमोऽपि च  ॥ ३.१७५ ॥
रतिर्मनोऽनुकूलेऽर्थे मनसः प्रवणायितम्  ।
वागादिवैकृतैश्चेतोविकासो हास इष्यते  ॥ ३.१७६ ॥
इष्टनाशादिभिश्चेतोवैक्लव्यं शोकशब्दभाक् ।
प्रतिकूलेषु तैक्ष्ण्यस्यावबोधः क्रोध इष्यते  ॥ ३.१७७ ॥
कार्यारम्भेषु संरम्भः स्थेयानुत्साह उच्यते  ।
रौद्रशक्त्या तु जनितं चित्तवैक्लव्यं भयम्  ॥ ३.१७८ ॥
दोषेक्षणादिभिर्गर्हा जुगुप्सा विस्मयोद्भवा  ।
विविधेषु पदार्थेषु लोकसीमातिवर्तिषु  ॥ ३.१७९ ॥
विस्फारश्चेतसो यस्तु स विस्मय उदाहृतः  ।
शमो निरीहावस्थायां स्वात्मविश्रामजं सुखम्  ॥ ३.१८० ॥
नानाभिनयसंबन्धान् भावयन्ति रसान् यतः  ।
तस्माद्भावा अमी प्रोक्ताः स्थायिसञ्चारिसात्त्विकाः  ॥ ३.१८१ ॥
शृङ्गारहास्यकरुणरौद्रवीरभयानकाः  ।
बीभत्सोऽद्भुत इत्यष्टौ रसाः शान्तस्तथा मतः  ॥ ३.१८२ ॥
शृङ्गं हि मन्मथोद्भेदस्तदागमनहेतुकः  ।
उत्तमप्रकृतिप्रायो रसः शृङ्गार इष्यते  ॥ ३.१८३ ॥
परोढां वर्जयित्वात्र वेश्यां चाननुरागिणीम्  ।
आलम्बनं नायिकाः स्युर्दक्षिणाद्याश्च नायकम्  ॥ ३.१८४ ॥
चन्द्रचन्दनरोलम्बरुताद्युद्दीपनं मतम्  ।
भ्रूविक्षेपकटाक्षादिरनुभावः प्रकीर्तितः  ॥ ३.१८५ ॥
त्यक्त्वौग्र्यमरणालस्यजुगुप्साव्यभिचारिणः  ।
स्थायिभावो रतिः श्यामवर्णोऽयं विष्णुदैवतः  ।
विप्रलम्भोऽथ संभोग इत्येष द्विविधो मतः  ॥ ३.१८६ ॥
यत्र तु रतिः प्रकृष्टा नाभीष्टमुपैतै विप्रलम्भोऽसौ  ।
स च पूर्वरागमानप्रवासकरुणात्मकश्चतुर्धा स्यात् ॥ ३.१८७ ॥
श्रवणाद्दर्शनाद्वापि मिथः संरूढरागयोः  ।
दशाविशेषो योऽप्राप्तौ पूर्वरागः स उच्यते  ॥ ३.१८८ ॥
श्रवणं तु भवेत्तत्र दूतवन्दीसखीमुखात् ।
इन्द्रजाले च चित्रे च साक्षात्स्वप्ने च दर्शनम्  ॥ ३.१८९ ॥
अभिलाषश्चिन्तास्मृतिगुणकथनोद्वेगसंप्रलापाश्च  ।
उन्मादोऽथ व्याधिर्जडता मृतिरिति दशात्र कामदशाः  ॥ ३.१९० ॥
अभिलाषः स्पृहा चिन्ता प्राप्त्युपायादिचिन्तनम्  ।
उन्मादश्चापरिच्छेदश्चेतनाचेतनेष्वपि  ॥ ३.१९१ ॥
अलक्ष्यवाक्प्रलापः स्याच्चेतसो भ्रमणाद्भृशम्  ।
व्याधिस्तु दीर्घनिःश्वासपाण्डुताकृशतादयः  ॥ ३.१९२ ॥
जडता हीनचेष्टत्वमङ्गानां मनसस्तथा  ।
रसविच्छेदहेतुत्वान्मरणं नैव वर्ण्यते  ॥ ३.१९३ ॥
जातप्रायं तु तद्वाच्यं चेतसाकाङ्क्षितं तथा  ।
वर्ण्यतेऽपि यदि प्रत्युज्जीवनं स्याददूरतः  ॥ ३.१९४ ॥
आदौ वाच्यः स्त्रिया रागः पुंसः पश्चात्तदिङ्गितैः  ।
नीली कुसुम्भं मञ्जिष्ठा पूर्वरागोऽपि च त्रिधा  ॥ ३.१९५ ॥
न चातिशोभते यन्नापैति प्रेम मनोगतम्  ।
तन्नीलीरागमाख्यातं यथा श्रीरामसीतयोः  ॥ ३.१९६ ॥
कुसुम्भरागं तत्प्राहुर्यदपैति च शोभते  ।
मञ्जिष्ठारागमाहुस्तद्यन्नापैत्यतिशोभते  ॥ ३.१९७ ॥
मानः कोपः स तु द्वेधा प्रणयेर्ष्यासमुद्भवः  ।
द्वयोः प्रणयमानः स्यात्प्रमोदे सुमहत्यपि  ॥ ३.१९८ ॥
प्रेम्णः कुटिलगामित्वात्कोपो यः कारणं विना  ।
पत्युरन्यप्रियासङ्गे दृष्टेऽथानुमिते श्रुते  ॥ ३.१९९ ॥
ईर्ष्यामानो भवेत्स्त्रीणां तत्रत्वनुमितिस्त्रिधा  ।
उत्स्वप्नायितभोगाङ्कगोत्रस्खलनसंभवा  ॥ ३.२०० ॥
साम भेदोऽथ दानं च नत्युपेक्षे रसान्तरम्  ।
तद्भङ्गाय पतिः कुर्यात्षडुपायानिति क्रमात् ॥ ३.२०१ ॥
तत्र प्रियवचः साम भेदस्तत्सख्युपार्जनम्  ।
दानं व्याजेन भूषादेः पादयोः पतनं नतिः  ॥ ३.२०२ ॥
सामादौ तु परिक्षीणे स्यादुपेक्षावधीरणम्  ।
रभसत्रासहर्षादेः कोपभ्रंशो रसान्तरम्  ॥ ३.२०३ ॥
प्रवासो भिन्नदेशित्वं कार्याच्छापाच्च संभ्रमात् ।
तत्राङ्गचेलमालिन्यमेकवेणीधरं शिरः  ॥ ३.२०४ ॥
निःश्वासोच्छ्वासरुदितभूमिपातादि जायते  ।
अङ्गेष्वसौष्ठवं तापः पाण्डुता कृशतारुचिः  ॥ ३.२०५ ॥
अधृतिः स्यादनालम्बस्तन्मयोन्मादमूर्च्छनाः  ।
मृतिश्चेति क्रमाज्ज्ञेया दश स्मरदशा इह  ॥ ३.२०६ ॥
असौष्ठवं मलापत्तिस्तापस्तु विरहज्वरः  ।
अरुचिर्वस्तुवैराग्यं सर्वत्रारागिता धृतिः  ॥ ३.२०७ ॥
अनालम्बनता चापि शून्यता मनसः स्मृता  ।
तन्मयं तत्प्रकाशो हि बाह्याभ्यन्तरतस्तथा  ।
भावी भवन् भूत इति त्रिधा स्यात्तत्र कार्यजः  ॥ ३.२०८ ॥
यूनोरेकतरस्मिन् गतवति लोकान्तरं पुनरलभ्ये  ।
विमनायते यदैकस्ततो भवेत्करुणविप्रलम्भाख्यः  ॥ ३.२०९ ॥
दर्शनस्पर्शनादीनि निषेवेते विलासिनौ  ।
यत्रानुरक्तावन्योन्यं संभोगोऽयमुदाहृतः  ॥ ३.२१० ॥
सङ्ख्यातुमशक्यतया चुम्बनपरिरम्भणादिबहुभेदात् ।
अयमेक एव धीरैः कथितः संभोगशृङ्गारः  ॥ ३.२११ ॥
तत्र स्यादृतुषट्कं चन्द्रादित्यौ तथोदयास्तमयः  ।
जलकेलिवनविहारप्रभातमधुपानयामिनीप्रभृतिः  ॥ ३.२१२ ॥
अनुलेपनभूषाड्या वाच्यं शुचि मेध्यमन्यच्च  ।
कथितश्चतुर्विधोऽसावानन्तर्यात्तु पूर्वरागादेः  ॥ ३.२१३ ॥
विकृताकारवाग्वेषाचेष्टादेः कुहुकाद्भवेत् ।
हास्यो हासस्थायिभावः श्वेतः प्रमथदैवतः  ॥ ३.२१४ ॥
विकृताकारवाक्चेष्टं यमालोक्य हसेज्जनः  ।
तमत्रालम्बनं प्राहुस्तच्चेष्टोद्दीपनं मतम्  ॥ ३.२१५ ॥
अनुभावोऽक्षिसङ्कोचवदनस्मेरतादयः  ।
निद्रालस्यावहित्थाद्या अत्र स्युर्व्यभिचारिणः  ॥ ३.२१६ ॥
ज्येष्ठानां स्मितहसिते मध्यानां विहसितावहसिते च  ।
नीचानामपहसितं तथातिहसितं तदेष षड्भेदः  ॥ ३.२१७ ॥
ईषद्विकासिनयनं स्मितं स्याद्स्पन्दिताधरम्  ।
किञ्चिल्लक्षद्विजं तत्र हसितं कथितं बुधैः  ॥ ३.२१८ ॥
मधुरस्वरं विहसितं सांसशिरःकम्पमवहसितम्  ।
अपहसितं सास्राक्षं विक्षिप्ताङ्गं च भवत्यतिहसितम्  ॥ ३.२१९ ॥
यस्य हासः स चेत्क्वापि साक्षान्नैव निबध्यते  ।
तथाप्येष विभावादिसामर्थ्यादुपलभ्यते  ॥ ३.२२० ॥
अभेदेन विभावादिसाधारण्यात्प्रतीयते  ।
सामाजिकैस्ततो हास्यरसोऽयमनुभूयते  ॥ ३.२२१ ॥
इष्टनाशादनिष्टाप्तेः करुणाख्यो रसो भवेत् ।
धीरैः कपोतवर्णोऽयं कथितो यमदैवतः  ॥ ३.२२२ ॥
शोकोऽत्र स्थायिभावः स्याच्छोच्यमालम्बनं मतम्  ।
तस्य दाहादिकावस्था भवेदुद्दीपनं पुनः  ॥ ३.२२३ ॥
अनुभावा दैवनिन्दाभूपातक्रन्दितादयः  ।
वैवर्ण्योच्छ्वासनिःश्वासस्तम्भप्रलपनानि च  ॥ ३.२२४ ॥
निर्वेदमोहापस्मारव्याधिग्लानिस्मृतिश्रमाः  ।
विषादजडतोन्मादचिन्ताद्या व्यभिचारिणः  ॥ ३.२२५ ॥
शोकस्थायितया भिन्नो विप्रलम्भादयं रसः  ।
विप्रलम्भे रतिः स्थायी पुनःसंभोगहेतुकः  ॥ ३.२२६ ॥
रौद्रः क्रोधस्थायिभावो रक्तो रुद्राधिदैवतः  ।
आलम्बनमरिस्तस्य तच्चेष्टोद्दीपनं मतम्  ॥ ३.२२७ ॥
मुष्टिप्रहारपातनविकृतच्छेदावदारणैश्चैव  ।
सङ्ग्रामसंभ्रमाद्यैरस्योद्दीप्तिर्भवेत्प्रौढा  ॥ ३.२२८ ॥
भ्रूविभङ्गौष्ठनिर्वेशबाहुस्फोटनतर्जनाः  ।
आत्मावदानकथनमायुधोत्क्षेपणानि च  ॥ ३.२२९ ॥
अनुभावास्तथाक्षेपक्रूरसन्दर्शनादयः  ।
उग्रतावेगरोमाञ्चस्वेदवेपथवो मदः  ॥ ३.२३० ॥
मोहामर्षादयस्तत्र भावाः स्युर्व्यभिचारिणः  ।
रक्तास्यनेत्रता चात्र भेदिनी युद्धवीरतः  ॥ ३.२३१ ॥
उत्तमप्रकृतिर्वीर उत्साहस्थायिभावकः  ।
महेन्द्रदैवतो हेमवर्णोऽयं समुदाहृतः  ॥ ३.२३२ ॥
आलम्बनविभावास्तु विजेतव्यादयो मताः  ।
विजेतव्यादिचेष्टाद्यास्तस्योद्दीपनरूपिणः  ।
अनुभावास्तु तत्र स्युः सहायान्वेषणादयः  ॥ ३.२३३ ॥

सञ्चारिणस्तु धृतिमतिगर्वस्मृतितर्करोमाञ्चाः  ।
स च दानधर्मयुद्धैर्दयया च समन्वितश्चतुर्धा स्यात् ॥ ३.२३४ ॥

भयानकौ भयस्थायिभावो भूताधिदैवतः  ।
स्त्रीनीचप्रकृतिः कृष्णो मतस्तत्त्वविशारदैः  ॥ ३.२३५ ॥
यस्मादुत्पद्यते भीतिस्तदत्रालम्बनं मतम्  ।
चेष्टा घोरतरास्तस्य भवेदुद्दीपनं पुनः  ॥ ३.२३६ ॥
अनुभावोऽत्र वैवर्ण्यगद्गदस्वरभाषणम्  ।
प्रलयस्वेदरोमाञ्चकम्पदिक्प्रेक्षणादयः  ॥ ३.२३७ ॥
जुगुप्सावेगसंमोहसन्त्रासम्लानिदीनताः  ।
शङ्कापस्मारसंभ्रान्तिमृत्य्वाद्या व्यभिचारिणः  ॥ ३.२३८ ॥
जुगुप्सास्थायिभावस्तु बीभत्सः कथ्यते रसः  ।
नीलवर्णो महाकालदैवतोऽयमुदाहृतः  ॥ ३.२३९ ॥
दुर्गन्धमांसरुधिरमेदांस्यालम्बनं मतम्  ।
तत्रैव कृमिपाताद्यमुद्दीपनमुदाहृतम्  ॥ ३.२४० ॥
निष्ठीवनास्यवलननेत्रसङ्कोचनादयः  ।
अनुभावास्तत्र मतास्तथा स्युर्व्यभिचारिणः  ॥ ३.२४१ ॥
मोहोऽपस्मार आवेगो व्याधिश्च मरणादयः  ।
अद्भुतो विस्मयस्थायिभावो गन्धर्वदैवतः  ॥ ३.२४२ ॥
पीतवर्णो वस्तु लोकातिगमालम्बनं मतम्  ।
गुणानां तस्य महिमा भवेदुद्दीपनं पुनः  ॥ ३.२४३ ॥
स्तम्भः स्वेदोऽथ रोमाञ्चगद्गदस्वरसंभ्रमाः  ।
तथा नेत्रविकासाद्या अनुभावाः प्रकीर्तिताः  ॥ ३.२४४ ॥
वितर्कावेगसंभ्रान्तिहर्षाद्या व्यभिचारिणः  ।
शान्तः शमस्थायिभाव उत्तमप्रकृतिर्मतः  ॥ ३.२४५ ॥
कुन्देन्दुसुन्दरच्छायः श्रीनारायणदैवतः  ।
अनित्यत्वादिनाशेषवस्तुनिःसारता तु या  ॥ ३.२४६ ॥
परमात्मस्वरूपं वा तस्यालम्बनमिष्यते  ।
पुण्याश्रमहरिक्षेत्रतीर्थरम्यवनादयः  ॥ ३.२४७ ॥
महापुरुषसङ्गाद्यास्तस्योद्दीपनरूपिणः  ।
रोमाञ्चाद्याश्चानुभावास्तथा स्युर्व्यभिचारिणः  ॥ ३.२४८ ॥
निर्वेदहर्षस्मरणमतिभूतदयादयः  ।
निरहङ्काररूपत्वाद्दयावीरादिरेष नो  ॥ ३.२४९ ॥
युक्तवियुक्तदशायामवस्थितो यः शमः स एव यतः  ।
रसतामेति तदस्मिन् सञ्चार्यादेः स्थितिश्च न विशुद्धा  ॥ ३.२५० ॥
स्फुटं चमत्कारितया वत्सलं च रसं विदुः  ।
स्थायी वत्सलता स्नेहः पुत्राद्यालम्बनं मतम्  ॥ ३.२५१ ॥
उद्दीपनानि तच्चेष्टा विद्याशौर्यदयादयः  ।
आलिङ्गनाङ्गसंस्पर्शशिरश्चुम्बनमीक्षणम्  ॥ ३.२५२ ॥
पुलकानन्दबाष्पाद्या अनुभावाः प्रकीर्तिताः  ।
सञ्चारिणोऽनिष्टशङ्काहर्षगर्वादयो मताः  ॥ ३.२५३ ॥
पद्मगर्भच्छविर्वर्णो दैवतं लोकमातरः  ।
आद्यः करुणबीभत्सरौद्रवीरभयानकैः  ॥ ३.२५४ ॥
भयानकेन करुणेनापि हास्यो विरोधभाक् ।
करुणो हास्यशृङ्गाररसाभ्यामपि तादृशः  ॥ ३.२५५ ॥
रौद्रस्तु हास्यशृङ्गारभयानकरसैरपि  ।
भयानकेन शान्तेन तथा वीररसः स्मृतः  ॥ ३.२५६ ॥
शृङ्गारवीररौद्राख्यहास्यशान्तैर्भयानकः  ।
शान्तस्तु वीरशृङ्गाररौद्रहास्यभयानकैः  ॥ ३.२५७ ॥
शृङ्गारेण तु बीभत्स इत्याख्याता विरोधिता  ।
कुतोऽपि कारणात्क्वापि स्थिरतामुपयन्नपि  ॥ ३.२५८ ॥
उन्मादादिर्न तु स्थायी न पात्रे स्थैर्यमेति यत् ।
रसभावौ तदाभासौ भावस्य प्रशमोदयौ  ॥ ३.२५९ ॥
सन्धिः शबलता चेति सर्वेऽपि रसनाद्रसाः  ।
सञ्चारिणः प्रधानानि देवादिविषया रतिः  ॥ ३.२६० ॥
उद्बुद्धमात्रः स्थायी च भाव इत्यभिधीयते  ।
यथा मरिचखण्डादेरेकीभावे प्रपाणके  ॥ ३.२६१ ॥
उद्रेकः कस्यचित्क्वापि तथा सञ्चारिणो रसे  ।
अनौचित्यप्रवृत्तत्व आभासो रसभावयोः  ॥ ३.२६२ ॥
उपनायकसंस्थायां मुनिगुरुपत्नीगतायां च  ।
नायकविषयायां रतौ तथानुभयनिष्ठायाम्  ॥ ३.२६३ ॥
प्रतिनायकनिष्ठत्वे तद्वदधमपात्रतिर्यगादिगते  ।
शृङ्गारेऽअनुचित्यं रौद्रे गुर्वादिगतकोपे  ॥ ३.२६४ ॥
शान्ते च हीननिष्ठे गुर्वाद्यालम्बने हास्ये  ।
ब्रह्मवधाद्युत्साहेऽधमपात्रगते तथा वीरे  ॥ ३.२६५ ॥
उत्तमपात्रगतत्वे भयानके ज्ञेयमेवमन्यत्र  ।
भावाभासो लज्जादिके तु वेश्यादिविषये स्यात् ॥ ३.२६६ ॥
भावस्य शान्तावुदये सन्धिमिश्रितयोः क्रमात् ।
भावस्य शान्तिरुदयः सन्धिः शबलता मता  ॥ ३.२६७ ॥

इति साहित्यदर्पणे रसादिनिरूपणो नाम
तृतीयः परिच्छेदः


_______________________________________________________________

(४)
चतुर्थः परिच्छेदः
ध्वनिनिर्णयः

काव्यं ध्वनिर्गुणीभूतव्यङ्गं चेति द्विधा मता  ।
वाच्यातिशयिनि व्यङ्ग्यो ध्वनिस्तत्काव्यमुत्तमम्  ॥ ४.१ ॥
भेदौ ध्वनेरपि द्वावुदीरितौ लक्षणाभिधामूलौ  ।
अविवक्षितवाच्योऽन्यो विवक्षितान्यपरवाच्यश्च  ॥ ४.२ ॥
अर्थान्तरं सङ्क्रमिते वाच्येऽत्यन्तं तिरस्कृते  ।
अविवक्षितवाच्योऽपि ध्वनिर्द्वैविध्यमृच्छति  ॥ ४.३ ॥
विवक्षिताभिधेयोऽपि[*१] द्विभेदः प्रथमं मतः  ।
असंलक्ष्यक्रमो यत्र व्यङ्ग्यो लक्ष्यक्रमस्तथा  ॥ ४.४ ॥
[*१] अभिधामूलरूपः

तत्राद्यो रसभावादिरेक एवात्र गण्यते  ।
एकोऽपि भेदोऽनन्तत्वात्सङ्ख्येयस्तस्य नैव यत् ॥ ४.५ ॥
शब्दार्थोभयशक्त्युत्थे व्यङ्ग्योऽनुस्वानसन्निभे  ।
ध्वनिर्लक्ष्यक्रमव्यङ्ग्यस्त्रिविधः कथितो बुधैः  ॥ ४.६ ॥
वस्त्वलङ्काररूपत्वाच्छब्दशक्त्युद्भवो द्विधा  ।
वस्तु वालङ्कृतिर्वेति द्विधार्थः संभवी स्वतः  ॥ ४.७ ॥
कवेः प्रौढोक्तिसिक्तो वा तन्निबद्धस्य वेति षट् ।
षड्भिस्तैर्व्यज्यमानस्तु वस्त्वलङ्काररूपकः  ॥ ४.८ ॥
अर्थशक्त्युद्भवो व्यङ्ग्यो याति द्वादशभेदतः  ।
एकः शब्दार्थशक्त्युत्थे तदष्टदशधा ध्वनिः  ॥ ४.९ ॥
वाक्ये शब्दार्थशक्त्युत्थस्तदन्ये पदवाक्ययोः  ।
प्रबन्धेऽपि मतो धीरैरर्थशक्त्युद्भवो ध्वनिः  ॥ ४.१० ॥
पदांशवर्णरचनाप्रबन्धेष्वस्फुटक्रमः  ।
तदेवमेकपञ्चाशद्भेदास्तस्य ध्वनेर्मताः  ॥ ४.११ ॥
सङ्करेण त्रिरूपेण संसृष्ट्या वाप्यनेकधा  ।
वेदखाब्धिशराः शुद्धैरिषुबाणाग्निशायकाः  ॥ ४.१२ ॥
अपरं तु गुणीभूतव्यङ्ग्यं वाच्यादनुत्तमे व्यङ्ग्ये  ।
तत्र स्यादितराङ्गं काक्वाक्षिप्तं च वाच्यसिद्धव्यङ्ग्यम्  ॥ ४.१३ ॥
सन्दिग्धप्राधान्यं तुल्यप्राधान्यमस्फुटमगूढम्  ।
व्यङ्ग्यमसुन्दरमेवं भेदास्तस्योदिता अष्टौ  ॥ ४.१४ ॥



इति साहित्यदर्पणे
ध्वनिगुणीभूतव्यङ्ग्याख्यकाव्यभेदनिरूपणो नाम
चतुर्थः परिच्छेदः


_______________________________________________________________

(५)
पञ्चमः परिच्छेदः

वृत्तीनां विश्रान्तेरभिधातात्पर्यलक्षणाख्यानाम्  ।
अङ्गीकार्या तुर्या वृत्तिर्बोधे रसादीनाम्  ॥ ५.१ ॥
बोद्धृस्वरूपसङ्ख्यानिमित्तकार्यप्रतीतिकालानाम्  ।
आश्रयविषयादीनां भेदाद्भिन्नोऽभिधेयतो व्यङ्ग्यः  ॥ ५.२ ॥
प्रागसत्त्वाद्रसादेर्नो बोधिके लक्षणाभिधे  ।
किं च मुख्यार्थबाधस्य विरहादपि लक्षणा  ॥ ५.३ ॥
नानुमानं रसादीनां व्यङ्ग्यानां बोधनक्षमम्  ।
आभासत्वेन हेतूनां स्मृतिर्न च रसादिधीः  ॥ ५.४ ॥
सा चेयं व्यञ्जनानाम वृत्तिरित्युच्यते बुधैः  ।
रसव्यक्तौ पुनर्वृत्तिं रसनाख्यां परे विदुः  ॥ ५.५ ॥

इति साहित्यदर्पणे
व्यञ्जनाव्यपारनिरूपणो नाम
पञ्चमः परिच्छेदः


_______________________________________________________________

(६)
षष्ठः परिच्छेदः

दृश्यश्रव्यत्वभेदेन पुनः काव्यं द्विधा मतम्  ।
दृश्यं तत्राभिनेयं तद्रूपारोपात्तु रूपकम्  ॥ ६.१ ॥
भवेदभिनयोऽवस्थानुकारः स चतुर्विधः  ।
आङ्गिको वाचिकश्चैवमाहार्यः सात्त्विकस्तथा  ॥ ६.२ ॥
नाटकमथ प्रकरणं भाणव्यायोगसमवकारडिमाः  ।
ईहामृगाङ्कवीथ्यः प्रहसनमिति रूपकाणि दश  ॥ ६.३ ॥
नाटिका त्रोटकं गोष्ठी सट्टकं नाट्यरासकम्  ।
प्रस्थानोल्लाप्यकाव्यानि प्रेङ्खणं रासकं तथा  ॥ ६.४ ॥
संलापकं श्रीगदितं शिल्पकं च विलासिका  ।
दुर्मल्लिका प्रकरणी हल्लीशको भाणिकेति च  ॥ ६.५ ॥
अष्टादश प्राहुरुपरूपकाणि मनीषिणः  ।
विना विशेषं सर्वेषां लक्ष्म नाटकवन्मतम्  ॥ ६.६ ॥
नाटकं ख्यातवृत्तं स्यात्पञ्चसन्धिसमन्वितम्  ।
विलासर्द्ध्यादिगुणवद्युक्तं नानाविभूतिभिः  ॥ ६.७ ॥
सुखदुःखसमुद्भूति नानारसनिरन्तरम्  ।
पञ्चादिका दशपरास्तत्राङ्काः परिकीर्तिताः  ॥ ६.८ ॥
प्रख्यातवंशो राजर्षिधीरोदात्तः प्रतापवान्  ।
दिव्योऽथ दिव्यादिव्यो वा गुणवान्नायको मतः  ॥ ६.९ ॥
एक एव भवेदङ्गी शृङ्गारो वीर एव वा  ।
अङ्गमन्ये रसाः सर्वे कार्यो निर्वहणेऽद्भुतः  ॥ ६.१० ॥
चत्वारः पञ्च वा मुख्याः कार्यव्यापृतपूरुषाः  ।
गोपुच्छाग्रसमाग्रं तु बन्धनं तस्य कीर्तितम्  ॥ ६.११ ॥
प्रत्यक्षनेतृचरितो रसभावसमुज्ज्वलः  ।
भवेदगूढशब्दाथः क्षुद्रचूर्णकसंयुतः  ॥ ६.१२ ॥
विच्छिन्नावान्तरैकार्थः किञ्चित्संलग्नबिन्दुकः  ।
युक्तो न बहुभिः कार्यैर्बीजसंहृतिमान्न च  ॥ ६.१३ ॥
नानाविधानसंयुक्तो नातिप्रचुरपद्यवान्  ।
आवश्यकानां कार्याणामवोर्धाद्विनिर्मितः  ॥ ६.१४ ॥
नानेकदिननिर्वर्त्यकथया संप्रयोजितः  ।
आसन्ननायकः पात्रैर्युक्तस्त्रिचतुरैस्तथा  ॥ ६.१५ ॥
दूराह्वानं वधो युद्धं राज्यदेशादिविप्लवः  ।
विवाहो भोजनं शापोत्सर्गौ मृत्यू रतं तथा  ॥ ६.१६ ॥
दन्तच्छेद्यं नखच्छेद्यमन्यद्व्रीडाकरं च यत् ।
शयनाधरपानादि नगराद्यवरोधनम्  ॥ ६.१७ ॥
स्नानानुलेपने चैभिर्वर्जितो नातिविस्तरः  ।
देवीपरिजनादीनाममात्यवणिजामपि  ॥ ६.१८ ॥
प्रत्यक्षचित्रचरितैर्युक्तो भावरसोद्भवैः  ।
अन्तनिष्क्रान्तनिखिलपात्रोऽङ्क इति कीर्तितः  ॥ ६.१९ ॥
अङ्कोदरप्रविष्टो यो रङ्गदारामुखादिमान्  ।
अङ्कोऽपरः स गर्भाङ्कः सबीजः फलवानपि  ॥ ६.२० ॥
तत्र पूर्वं पूर्वरङ्गः सभापूजा ततः परम्  ।
कथनं कविसंज्ञादेर्नाटकस्याप्यथामुखम्  ॥ ६.२१ ॥
यन्नाट्यवस्तुनः पूर्वं रङ्गविघ्नोपशान्तये  ।
कुशीलवाः प्रकुर्वन्ति पूर्वरङ्गः स उच्यते  ॥ ६.२२ ॥
प्रत्याहारादिकान्यङ्गान्यस्य भूयांसि यद्यपि  ।
तथाप्यवश्यं कर्तव्या नान्दी विघ्नोपशान्तये  ॥ ६.२३ ॥
आशीर्वचनसंयुक्ता स्तुतिर्यस्मात्प्रयुज्यते  ।
देवद्विजनृपादीनां तस्मान्नान्दीति संज्ञिता  ॥ ६.२४ ॥
माङ्गल्यशङ्खचन्द्राब्जकोककैरवशंसिनी  ।
पदैर्युक्ता द्वादशभिरष्टाभिर्वा पदैरुत  ॥ ६.२५ ॥
पूर्वरङ्गं विधायैव सूत्रधारो निवर्तते  ।
प्रविश्य स्थापकस्तद्वत्काव्यमास्थापयेत्ततः  ॥ ६.२६ ॥
दिव्यमर्त्ये स तद्रूपो मिश्रमन्यतरस्तयोः  ।
सूचयेद्वस्तु बीजं वा मुखं पात्रमथापि वा  ॥ ६.२७ ॥
रङ्गं प्रसाद्य मधुरैः श्लोकैः काव्यार्थसूचकैः  ।
रूपकस्य कवेराख्यां गोत्राद्यापि स कीर्तयेत् ॥ ६.२८ ॥
ऋतुं च कञ्चित्प्रायेण भारतीं वृत्तिमाश्रितः  ।
भारती संस्कृतप्रायो वाग्व्यापारो नटाश्रयः  ॥ ६.२९ ॥
तस्याः प्ररोचना वीथी तथा प्रहसनामुखे  ।
अङ्गान्यत्रोन्मुखीकारः प्रशंसातः प्ररोचना  ॥ ६.३० ॥
नटी विदूषाको वापि पारिपार्श्विक एव वा  ।
सूत्रधारेण सहिताः संलापं यत्र कुर्वते  ॥ ६.३१ ॥
चितरिर्वाक्यैः स्वकार्योत्थैः प्रस्तुताक्षेपिभिर्मिथः  ।
आमुखं तत्तु विज्ञेयं नाम्ना प्रस्तावनापि सा  ॥ ६.३२ ॥
उद्धात्यकः कथोद्धातः प्रयोगातिशयस्तथा  ।
प्रवर्तकालगिते पञ्च प्रस्तावनाभिदाः  ॥ ६.३३ ॥
पदानि त्वगतार्थानि तदर्थगतये नराः  ।
योजयन्ति पदैरन्यैः स उद्धात्यक उच्यते  ॥ ६.३४ ॥
सूत्रधारस्य वाक्यं वा समादायार्थमस्य वा  ।
भवेत्पात्रप्रवेशश्चेत्कथोद्घातः स उच्यते  ॥ ६.३५ ॥
यदि प्रयोग एकस्मिन् प्रयोगोऽन्यः प्रयुज्यते  ।
तेन पात्रप्रवेशश्चेत्प्रयोगातिशयस्तदा  ॥ ६.३६ ॥
कालं प्रवृत्तमाश्रित्य सूत्रधृग्यत्र वर्णयेत् ।
तदाश्रयश्च पात्रस्य प्रवेशस्तत्प्रवर्तकम्  ॥ ६.३७ ॥
यत्रैकत्र समावेशात्कार्यमन्यत्प्रसाध्यते  ।
प्रयोगे खलु तज्ज्ञेयं नाम्नावलगितं बुधैः  ॥ ६.३८ ॥
योज्यान्यत्र यथालाभं वीथ्यङ्गानीतराण्यपि  ।
नेपथोक्तं श्रुतं यत्र त्वाकाशवचनं तथा  ॥ ६.३९ ॥
समाश्रित्यापि कर्तव्यमामुखं नाटकादिषु  ।
एषामामुखभेदानामेकं कञ्चित्प्रयोजयेत् ॥ ६.४० ॥
तेनार्थमथ पात्रं वा समाक्षिप्यैव सूत्रधृक् ।
प्रस्तावनान्ते निर्गच्छेत्ततो वस्तु प्रयोजयेत् ॥ ६.४१ ॥
इदं पुनर्वस्तु बुधैर्द्विविधं परिकल्प्यते  ।
आधिकारिकमेकं स्यात्प्रासङ्गिकमथापरम्  ॥ ६.४२ ॥
अधिकारः फले स्वाम्यमधिकारी च तत्प्रभुः  ।
तस्येतिवृत्तं कविभिराधिकारिकमुच्यते  ॥ ६.४३ ॥
अस्योपकरणर्थं तु प्रासङ्गिकमितीष्यते  ।
पताकास्थानकं योज्यं सुविचार्येह वस्तुनि  ॥ ६.४४ ॥
यत्रार्थे चिन्तितेऽन्यस्मिंस्तल्लिङ्गोऽन्यः प्रयुज्यते  ।
आगन्तुकेन भावेन पताकास्थानकं तु तत् ॥ ६.४५ ॥
सहसैवार्थसंपत्तिर्गुणवत्युपचारतः  ।
पताकास्थानकमिदं प्रथमं परिकीर्तितम्  ॥ ६.४६ ॥
वचः सातिशयं श्लिष्टं नानाबन्धसमाश्रयम्  ।
पताकास्थानकमिदं द्वितीयं परिकीर्तितम्  ॥ ६.४७ ॥
अर्थोपक्षेपकं यत्तु लीनं सविनयं भवेत् ।
श्लिष्टप्रत्युत्तरोपेतं तृतीयमिदमुच्यते  ॥ ६.४८ ॥
द्व्यर्थो वचनविन्यासः सुश्लिष्टः काव्ययोजितः  ।
प्रधानार्थान्तराक्षेपी पताकास्थानकं परम्  ॥ ६.४९ ॥
यत्स्यादनुचितं वस्तु नायकस्य रसस्य वा  ।
विरुद्धं तत्परित्याज्यमन्यथा वा प्रकल्पयेत् ॥ ६.५० ॥
अङ्केष्वदर्शनीया या वक्तव्यैव च संमता  ।
या च स्याद्वर्षपर्यन्तं कथा दिनद्वयादिजा  ॥ ६.५१ ॥
अन्या च विस्तरा सूच्या सार्थोपक्षेपैर्बुधैः  ।
वर्षादूर्ध्वं तु यद्वस्तु तत्स्याद्वर्षादधोभवम्  ॥ ६.५२ ॥
दिनावसाने कार्यं यद्दिने नैवोपपद्यते  ।
अर्थोपक्षेपकैर्वाच्यमङ्कच्छेदं विधाय तत् ॥ ६.५३ ॥
अर्थोपक्षेपकाः पञ्च विष्कम्भकप्रवेशकौ  ।
चूलिकाङ्कावतारोऽथ स्यादङ्कमुखमित्यपि  ॥ ६.५४ ॥
वृत्तवर्तिष्यमाणानां कथांशानां निदर्शकः  ।
सङ्क्षिप्तार्थस्तु विष्कम्भ आदावङ्कस्य दर्शितः  ॥ ६.५५ ॥
मध्येन मध्यमाभ्यां वा पात्राभ्यां संप्रयोजितः  ।
शुद्धः स्यात्स तु सङ्कीर्णो नीचमध्यमकल्पितः  ॥ ६.५६ ॥
प्रवेशकोऽनुदात्तोक्त्या नीचपात्रप्रयोजितः  ।
अङ्कद्वयान्तर्विज्ञेयः शेषं विष्कम्भके यथा  ॥ ६.५७ ॥
अन्तर्जवनिकासंस्थैः सूचनार्थस्य चूलिका  ।
अङ्कान्ते सूचितः पात्रैस्तदङ्कस्याविभागतः  ॥ ६.५८ ॥
यत्राङ्कोऽवतरत्येषोऽङ्कावतार इति स्मृतः  ।
यत्र स्यादङ्क एकस्मिन्नङ्कानां सूचनाखिला  ॥ ६.५९ ॥
तदङ्कमुखमित्याहुर्बीजार्थख्यापकं च तत् ।
अङ्कान्तपात्रैर्वाङ्कास्यं छिन्नाङ्कस्यार्थसूचनात् ॥ ६.६० ॥
अपेक्षितं परित्याज्यं नीरसं वस्तु विस्तरम्  ।
यदा सन्दर्शयेच्छेषमामुखानन्तरं तदा  ॥ ६.६१ ॥
कार्यो विष्कम्भको नाट्य आमुखाक्षिप्तपात्रकः  ।
यदा तु सरसं वस्तु मूलादेव प्रवर्तते  ॥ ६.६२ ॥
आदावेव तदाङ्के स्यादामुखाक्षेपसंश्रयः  ।
विष्कम्भकाद्यैरपि नो वधो वाच्योऽधिकारिणः  ॥ ६.६३ ॥
अन्योऽन्येन तिरोधानं न कुर्याद्रसवस्तुनोः  ।
बीजं बिन्दुः पताका च प्रकरी कार्यमेव च  ॥ ६.६४ ॥
अर्थप्रकृतयः पञ्च ज्ञात्वा योज्या यथाविधि  ।
अल्पमात्रं समुद्दिष्टं बहुधा यद्विसर्पति  ॥ ६.६५ ॥
फलस्य प्रथमो हेतुर्बीजं तदभिधीयते  ।
अवान्तरार्थविच्छेदे बिन्दुरच्छेदकारणम्  ॥ ६.६६ ॥
व्यापि प्रासाङ्गिकं वृत्तं पताकेत्यभिधीयते  ।
पताकानायकस्य स्यान्न स्वकीयं फलान्तरम्  ॥ ६.६७ ॥
गर्भे सन्धौ विमर्शे वा विर्वाहस्तस्य जायते  ।
प्रासङ्गिकं प्रदेशस्थं चरितं प्रकरी मता  ॥ ६.६८ ॥
प्रकरी नायकस्य स्यान्न स्वकीयं फलान्तरम्  ।
अपेक्षितं तु यत्साध्यमारम्भो यन्निबन्धनः  ॥ ६.६९ ॥
समापनं तु यत्सिद्ध्यै तत्कार्यमिति संमतम्  ।
अवस्थाः पञ्च कार्यस्य प्रारब्धस्य फलार्थिभिः  ॥ ६.७० ॥
आरम्भयत्नप्राप्त्याशानियताप्तिफलागमाः  ।
भवेदारभ्य औत्सुक्यं यन्मुख्यफलसिद्धये  ॥ ६.७१ ॥
प्रयत्नस्तु फलावाप्तौ व्यापारोऽतित्वरान्वितः  ।
उपायापायशङ्काभ्यां प्राप्त्याशा प्राप्तिसंभवः  ॥ ६.७२ ॥
अपायाभावतः प्राप्तिर्नियताप्तिस्तु निश्चिता  ।
सावस्था फलयोगः स्याद्यः समग्रफलोदयः  ॥ ६.७३ ॥
यथासङ्ख्यमवस्थाभिराभिर्योगात्तु पञ्चभिः  ।
पञ्चधैवेतिवृत्तस्य भागाः स्युः पञ्च सन्धयः  ॥ ६.७४ ॥
अन्तरैकार्थसंबन्धः सन्धिरेकान्तये सति  ।
मुखं प्रतिमुखं गर्भो विमर्श उपसंहृतिः  ॥ ६.७५ ॥
इति पञ्चास्य भेदाः स्युः क्रमाल्लाक्षणमुच्यते  ।
यत्र बीजसमुत्पत्तिर्नानार्थरससंभवा  ॥ ६.७६ ॥
प्रारम्भेण समायुक्ता तन्मुखं परिकीर्तितम्  ।
फलप्रधानोपायस्य मुखसन्धिनिवेशिनः  ॥ ६.७७ ॥
लक्ष्यालक्ष्य इवोद्भेदो यत्र प्रतिमुखं च तत् ।
फलप्रधानोपायस्य प्रागुद्भिन्नस्य किञ्चन  ॥ ६.७८ ॥
गर्भो यत्र समुद्भेदो हासान्वेषणवान्मुहुः  ।
यत्र मुख्यफलोपाय उद्भिन्नो गर्भतोऽधिकः  ॥ ६.७९ ॥
शापाद्यैः सान्तरायश्च स विमर्श इति स्मृतः  ।
बीजवन्तो मुखाद्यर्था विप्रकीर्णा यथायथम्  ॥ ६.८० ॥
एकार्थमुपनीयन्ते यत्र निर्वहणं हि तत् ।
उपक्षेपः परिकरः परिन्यासो विलोभनम्  ॥ ६.८१ ॥
युक्तिः प्राप्तिः समाधानं विधानं परिभावना  ।
उद्भेदः करणं भेद एतान्यङ्गानि वै मुखे  ॥ ६.८२ ॥
काव्यार्थस्य समुत्पत्तिरुपक्षेप इति स्मृतः  ।
समुत्पन्नार्थबाहुल्यं ज्ञेयः परिकरः पुनः  ॥ ६.८३ ॥
तन्निष्पत्तिः परिन्यासः गुणाख्यानं विलोभनम्  ।
संप्रधारणमर्थानां युक्तिः प्राप्तिः सुखागमः  ॥ ६.८४ ॥
बीजस्यागमनं यत्तु तत्समाधानमुच्यते  ।
सुखदुःखकृतो योऽर्थस्तद्विधानमिति स्मृतम्  ॥ ६.८५ ॥
कुतूहलोत्तरा वाचः प्रोक्ता तु परिभावना  ।
बीजार्थस्य प्ररोहः स्यादुद्भेदः करणं पुनः  ॥ ६.८६ ॥
प्रकृतार्थसमारम्भः भेदः संहतभेदनम्  ।
विलासः परिसर्पश्च विधुतं तापनं तथा  ॥ ६.८७ ॥
नर्म नर्मद्युतिश्चैव तथा प्रगमनं पुनः  ।
विरोधश्च प्रतिमुखे तथा स्यात्पर्युपासनम्  ॥ ६.८८ ॥
पुष्पं वज्रमुपन्यासो वर्णसंहार इत्यपि  ।
समीहा रतिभोगार्था विलास इति कथ्यते  ॥ ६.८९ ॥
इष्टनष्टानुसरणं परिसर्पश्च कथ्यते  ।
कृतस्यानुनयस्यादौ विधुतं त्वपरिग्रहः  ॥ ६.९० ॥
उपायादर्शनं यत्तु तापनं नाम तद्भवेत् ।
परिहासवचो नर्म धृतिस्तु परिहासजा  ॥ ६.९१ ॥
नर्मद्युतिः प्रगमनं वाक्यं स्यादुत्तरोत्तरम्  ।
विरोधो व्यसनप्राप्तिः क्रुद्धस्यानुनयः  ॥ ६.९२ ॥
स्यात्पर्युपासनं पुष्पं विशेषवचनं मतम्  ।
प्रत्यक्षनिष्ठुरं वज्रमुपन्यासः प्रसादनम्  ॥ ६.९३ ॥
चातुर्वर्ण्योपगमनं वर्णसंहार इष्यते  ।
अभूताहरणं मार्गो रूपोदाहरणे क्रमः  ॥ ६.९४ ॥
सङ्ग्रहश्चानुमानं च प्रार्थना क्षिप्तिरेव च  ।
त्रोटकाधिबलोद्वेगा गर्भे स्युर्विद्रवस्तथा  ॥ ६.९५ ॥
तत्र व्याजाश्रयं वाक्यमभूताहरणं मतम्  ।
तत्त्वार्थकथनं मार्गो रूपं वाक्यं वितर्कवत् ॥ ६.९६ ॥
उदाहरणमुत्कर्षयुक्तं वचनमुच्यते  ।
भावतत्त्वोपलब्धिस्तु क्रमः स्यात्सङ्ग्रहः पुनः  ॥ ६.९७ ॥
सामदानार्थसंपन्नो लिङ्गादूहोऽनुमानता  ।
रतिहर्षोत्सवानां तु प्रार्थनं प्रार्थना भवेत् ॥ ६.९८ ॥
रहस्यार्थस्य तद्भेदः क्षिप्तिः स्यात्तोटकं पुनः  ।
संरब्धवाकधिबलमभिसन्धिच्छलेन यः  ॥ ६.९९ ॥
नृपादिजनिता भीतिरुद्वेगः परिकीर्तितः  ।
शङ्काभयत्रासकृतः संभ्रमो विद्रवो मतः  ॥ ६.१०० ॥
अपवादोऽथ संफेटो व्यवसायो द्रवो द्युतिः  ।
शक्तिः प्रसङ्गः खेदश्च प्रतिषेधो विरोधनम्  ॥ ६.१०१ ॥
प्ररोचना विमर्शे स्यादादानं छादनं तथा  ।
दोषप्रख्यापवादः स्यात्संफेटो रोषभाषणम्  ॥ ६.१०२ ॥
व्यवसायस्तु विज्ञेयः प्रतिज्ञाहेतुसंभवः  ।
द्रवा गुरुव्यतिक्रान्तिः शोकावेगादिसंभवा  ॥ ६.१०३ ॥
तर्जनोद्वेजने प्रोक्ता द्युतिह्शक्तिः पुनर्भवेत् ।
विरोधस्य प्रशमनं प्रसङ्गो गुरुकीर्तनम्  ॥ ६.१०४ ॥
मनश्चेष्टासमुत्पन्नः श्रमः खेद इति स्मृतः  ।
ईप्सितार्थप्रतीघातः प्रतिषेध इतीष्यते  ॥ ६.१०५ ॥
कार्यात्ययोपगमनं विरोधनमिति स्मृतम्  ।
प्ररोचना तु विज्ञेया संहारार्थप्रदर्शिनी  ॥ ६.१०६ ॥
कार्यसङ्ग्रह आदानं तदाहुश्छादनं पुनः  ।
कार्यार्थमपमानादेः सहनं खलु यद्भवेत् ॥ ६.१०७ ॥
सन्धिर्विबोधो ग्रथनं निर्णयः परिभाषणम्  ।
कृतिः प्रसाद आनन्दः समयोऽप्युपगूहनम्  ॥ ६.१०८ ॥
भाषणं पूर्ववाक्यं च काव्यसंहार एव च  ।
प्रशस्तिरिति संहारे ज्ञेयान्यङ्गानि नामतः  ॥ ६.१०९ ॥
बीजोपगमनं सन्धिः विबोधः कार्यमार्गणम्  ।
उपनायसस्तु कार्याणां ग्रथनं निर्णयः पुनः  ॥ ६.११० ॥
अनुभूतार्थकथनं वदन्ति परिभाषणम्  ।
परिवादकृतं वाक्यं लब्धार्थशमनं कृतिः  ॥ ६.१११ ॥
शुश्रूषादिः प्रसादः स्यादानन्दो वाञ्छितागमः  ।
समयो दुःखनिर्याणं तद्भवेदुपगूहनम्  ॥ ६.११२ ॥
यत्स्यादद्भुतसंप्राप्तिः सामदानादि भाषणम्  ।
पूर्ववाक्यं तु विज्ञेयं यथोक्तार्थोपदर्शनम्  ॥ ६.११३ ॥
वरप्रदानसंप्राप्तिः काव्यसंहार इष्यते  ।
नृपदेशादिशान्तिस्तु प्रशस्तिरभिधीयते  ॥ ६.११४ ॥
चतुःषष्टिविधं ह्येतदङ्गं प्रोक्तं मनीषिभिः  ।
कुर्यादनियते तस्य सन्धावपि निवेशनम्  ॥ ६.११५ ॥
रसानुगुणतां वीक्ष्य रसस्यैव हि मुख्यता  ।
इष्टार्थरचनाश्चर्यलाभो वृत्तान्तविस्तरः  ॥ ६.११६ ॥
रागप्राप्तिः प्रयोगस्य गोप्यानां गोपनं तथा  ।
प्रकाशनं प्रकाश्यानामङ्गानां षड्विधं फलम्  ॥ ६.११७ ॥
अङ्गहीनो नरो यद्वन्नैवारम्भक्षमो भवेत् ।
अङ्गहीनं तथा काव्यं न प्रयोगाय युज्यते  ॥ ६.११८ ॥
संपादयेतां सन्ध्यङ्गं नायकप्रतिनायकौ  ।
तदभावे पताकाद्यास्तदभावे तथेतरत् ॥ ६.११९ ॥
रसव्यक्तिमपेक्ष्यैषामङ्गानां संनिवेशनम्  ।
न तु केवलया शास्त्रस्थितिसंपादनेच्छया  ॥ ६.१२० ॥
अविरुद्धं तु यद्वृत्तं रसादिव्यक्तयेऽधिकम्  ।
तदप्यन्यथयेद्धीमान् वदेद्वा कदाचन  ॥ ६.१२१ ॥
शृङ्गारे कौशिकी वीरे सात्त्वत्यारभटी पुनः  ।
रसे रौद्रे च बीभत्से वृत्तिः सर्वत्र भारती  ॥ ६.१२२ ॥
चतस्रो वृत्तयो ह्येताः सर्वनाट्यस्य मातृकाः  ।
स्युर्नायिकादिव्यापारविशेषा नाटकादिषु  ॥ ६.१२३ ॥

या श्लक्ष्णनेपथ्यविशेषचित्रा स्त्रीसङ्कुला पुष्कलनृत्यगीता  ।
कामोपभोगप्रभवोपचारा सा कैशिकी चारुविलासयुक्ता  ॥ ६.१२४ ॥

नर्म च नर्मस्फूर्जो नर्मस्फोटोऽथ नर्मगर्भश्च  ।
चत्वार्यङ्गान्यस्या वैदग्ध्यक्रीडितं नर्म  ॥ ६.१२५ ॥
इष्टजनावर्जनकृत्तच्चापि त्रिविधं मतम्  ।
विहितं शुद्धहास्येन सशृङ्गारमयेन च  ॥ ६.१२६ ॥
नर्मस्फूर्जः सुखारम्भो भयान्तो नवसङ्गमः  ।
नर्मस्फोटो भावलेशैः सूचिताल्परसो मतः  ॥ ६.१२७ ॥
नर्मगर्भो व्यवहृतिर्नेतुः प्रच्छन्नवर्तिनः  ।
सात्त्वती बहुला सत्त्वशौर्यत्यागदयार्जवैः  ॥ ६.१२८ ॥
सहर्षा क्षुद्रशृङ्गारा विशोका साद्भुता तथा  ।
उत्थापकोऽथ साङ्घात्यः संलापः परिवर्तकः  ॥ ६.१२९ ॥
विशेषा इति चत्वारः सात्त्वत्याः परिकीर्तिताः  ।
उत्तेजनकरो शत्रोर्वागुत्थापक उच्यते  ॥ ६.१३० ॥
मन्त्रार्थदैवशक्त्यादेः साङ्घात्यः सङ्घभेदनम्  ।
संलापः स्याद्गभीरोक्तिर्नानाभावसमाश्रयः  ॥ ६.१३१ ॥
प्रारब्धादन्यकार्याणां करणं परिवर्तकः  ।
मायेन्द्रजालसङ्ग्रामक्रोधोद्भ्रान्तादिचेष्टितैः  ॥ ६.१३२ ॥
संयुक्ता वधबन्धाद्यैरुद्धतारभटी मता  ।
वस्तूत्थापनसंफेटो संक्षिपिरवपातनम्  ॥ ६.१३३ ॥
इति भेदास्तु चत्वार आरभट्याः प्रकीर्तिताः  ।
मायाद्युत्थापितं वस्तु वस्तूत्थापनमुच्यते  ॥ ६.१३४ ॥
संफेटस्तु समाघातः क्रुद्धसत्वरयोर्द्वयोः  ।
सङ्क्षिप्ता वस्तुरचना शिल्पैरितरथापि वा  ॥ ६.१३५ ॥
सङ्क्षिप्तिः स्थान्निवृत्तौ च नेतुर्नेत्रन्तरग्रहः  ।
प्रवेशत्रासनिष्क्रान्तिहर्षविद्रवसंभवम्  ॥ ६.१३६ ॥
अवपातनमित्युक्तं पूर्वमुक्तैव भारती  ।
अश्राव्यं खलु यद्वस्तु तदिह स्वगतं मतम्  ॥ ६.१३७ ॥
सर्वश्राव्यं प्रकाशं स्यात्तद्भवेदपवारितम्  ।
रहस्यं तु यदन्यस्य परावृत्य प्रकाश्यते  ॥ ६.१३८ ॥
त्रिपताककरेणान्यानपवार्यान्तरा कथाम्  ।
अन्योन्यामन्त्रणं यत्स्यात्तज्जनान्ते जनान्तिकम्  ॥ ६.१३९ ॥
किं ब्रवीषीति यन्नाट्ये विना पात्रं प्रयुज्यते  ।
श्रुत्वेवानुक्तमप्यर्थं तत्स्यादाकाशभाषितम्  ॥ ६.१४० ॥
दत्तां सिद्धां च सेनां च वेश्यानां नाम दर्शयेत् ।
दत्तप्रायाणि वणिजां चेटचेट्योस्तथा पुनः  ॥ ६.१४१ ॥
वसन्तादिषु वर्ण्यस्य वस्तुनो नाम यद्भवेत् ।
नाम कार्यं नाटकस्य गर्भितार्थप्रकाशकम्  ॥ ६.१४२ ॥
नायिकानायकाख्यानात्संज्ञा प्रकरणादिषु  ।
नाटिकासट्टकादीनां नायिकाभिर्विशेषणम्  ॥ ६.१४३ ॥
प्रायेण ण्यन्तकः साधिर्गमेः स्थाने प्रयुज्यते  ।
राजा स्वामीति देवेति भृत्यैर्भट्टेति चाधमैः  ॥ ६.१४४ ॥
राजर्षिभिर्वयस्येति तथा विदूषकेण च  ।
राजन्नित्यृषिभिर्वाच्यः सोऽपत्यप्रत्ययेन च  ॥ ६.१४५ ॥
स्वेच्छया नामभिर्विप्रैर्विप्र आर्येति चेतरैः  ।
वयस्येत्यथवा नाम्ना वाच्यो राज्ञा विदूषकः  ॥ ६.१४६ ॥
वाच्यौ नटीसूत्रधारावार्यनाम्ना परस्परम्  ।
सूत्रधारं वदेद्भाव इति वै पारिपार्श्विकः  ॥ ६.१४७ ॥
सूत्रधारो मारिषेति हण्डे इत्यधमैः समाः  ।
वयस्येत्युत्तमैर्हंहो मध्यैरार्येति चाग्रजः  ॥ ६.१४८ ॥
भगवन्निति वक्तव्याः सर्वैर्देवर्षिलिङ्गिनः  ।
वदेद्राज्ञीं च चेटीं च भवतीति विदूषकः  ॥ ६.१४९ ॥
आयुष्मन् रथिनं सूतो वृद्धं तातेति चेतरः  ।
वत्सपुत्रकतातेति नाम्ना गोत्रेण वा सुतः  ॥ ६.१५० ॥
शिष्योऽनुजश्च वक्तव्योऽमात्य आर्येति चाधमैः  ।
विप्रैरयममात्येति सचिवेति च भण्यते  ॥ ६.१५१ ॥
साधो इति तपस्वी च प्रशान्तश्चोच्यते बुधैः  ।
स्वगृहीताभिधः पूज्यः शिष्याद्यैर्विनिगद्यते  ॥ ६.१५२ ॥
उपाध्यायेति चाचार्यो महाराजेति भूपतिः  ।
स्वामीति युवराजस्तु कुमारो भर्तृदारकः  ॥ ६.१५३ ॥
भद्रसौम्यमुखेत्येवमधमैस्तु कुमारकः  ।
वाच्या प्रकृतिभी राज्ञः कुमारी भर्तृदारिका  ॥ ६.१५४ ॥
पतिर्यथा तथा वाच्या ज्येष्ठमध्याधमैः स्त्रियः  ।
हलेति सदृशी प्रेष्या हज्जे वेश्याज्जुका तथा  ॥ ६.१५५ ॥
कुट्टिन्यम्बेत्यनुगतिः पूज्या च जरती जनैः  ।
आमन्त्रणैश्च पाषाण्डा वाच्याः स्वसमयागतैः  ॥ ६.१५६ ॥
शक्यादयश्च संभाष्या भद्रदत्तादिनामभिः  ।
यस्य यत्कर्म शिल्पं वा विद्या वा जातिरेव वा  ॥ ६.१५७ ॥
तेनैव नाम्ना वाच्योऽसौ ज्ञेयाश्चान्ये यथोचितम्  ।
पुरुषाणामनीचानां संस्कृतं स्यात्कृतात्मनाम्  ॥ ६.१५८ ॥
सौरसेनी प्रयोक्तव्या तादृशीनां च योषिताम्  ।
आसामेव तु गाथासु महाराष्ट्रीं प्रयोजयेत् ॥ ६.१५९ ॥
अत्रोक्ता मागधी भाषा राजान्तःपुरचारिणाम्  ।
चेटानां राजपुत्राणां श्रेष्ठानां चार्धमागधी  ॥ ६.१६० ॥
प्राच्यां विदूषकादीनां धूर्तानां स्यादवन्तिजा  ।
योधनागरिकादीनां दाक्षिणात्या हि दीव्यताम्  ॥ ६.१६१ ॥
शबराणां शकादीनां शाबरीं संप्रयोजयेत् ।
वाह्लीकमाषोदीच्यानां द्राविडी द्राविडादिषु  ॥ ६.१६२ ॥
आभीरेषु तथाभीरी चाण्डाली पुक्कसादिषु  ।
आभीरी शाबरी चापि काष्ठपात्रोपजीविषु  ॥ ६.१६३ ॥
तथैवाङ्गारकारादौ पैशाची स्यात्पिशाचवाक् ।
चेटानामप्यनीचानामपि स्यात्सौरसेनिका  ॥ ६.१६४ ॥
बालानां षण्डकानां च नीचग्रहविचारिणाम्  ।
उन्मत्तानामातुराणां सैव स्यात्संस्कृतं क्वचित् ॥ ६.१६५ ॥
ऐश्वर्येण प्रमत्तस्य दारिद्र्योपद्रुतस्य च  ।
भिक्षुवल्कधरादीनां प्राकृतं संप्रयोजयेत् ॥ ६.१६६ ॥
संस्कृतं संप्रयोक्तव्यं लिङ्गिनीषूत्तमासु च  ।
देवीमन्त्रिसुतावेश्यास्वपि कैश्चित्तथोदितम्  ॥ ६.१६७ ॥
कार्यतश्चोत्तमादीनां कार्यो भाषाविपर्ययः  ॥ ६.१६८ ॥
योषित्सखीबालवेश्याकितवाप्सरसां तथा  ।
वैदग्ध्यार्थं प्रदातव्यं संस्कृतं चान्तरान्तरा  ॥ ६.१६९ ॥
षट्त्रिंशल्लक्षणान्यत्र नाट्यालङ्कृतयस्तथा  ।
त्रयस्त्रिंशत्प्रयोज्यानि वीथ्यङ्गानि त्रयोदश  ॥ ६.१७० ॥
लास्याङ्गानि दश यथालाभं रसव्यपेक्षया  ।
भूषणाक्षरसङ्घातौ शोभोदाहरणं तथा  ॥ ६.१७१ ॥
हेतुसंशयदृष्टान्तास्तुल्यतर्कः पदोच्चयः  ।
निदर्शनाभिप्रायो च प्राप्तिर्विचार एव च  ॥ ६.१७२ ॥
दिष्टोपदिष्टे च गुणातिपातातिशयौ तथा  ।
विशेषणनिरुक्ती च सिद्धिभ्रंशविपर्ययौ  ॥ ६.१७३ ॥
दाक्षिण्यानुनयौ मालार्थापत्तिर्गर्हणं तथा  ।
पृच्छा प्रसिद्धिः सारूप्यं संक्षेपो गुणकीर्तनम्  ॥ ६.१७४ ॥
लेशो मनोरथोऽनुक्तसिद्धिः प्रियवचस्तथा  ।
लक्षणानि गुणैः सालङ्कारैर्योगस्तु भूषणम्  ॥ ६.१७५ ॥
वर्णनाक्षरसङ्घातश्चित्रार्थैरक्षरैर्मितैः  ।
सिद्धैरर्थैः समं यत्राप्रसिद्धोऽर्थः प्रकाशते  ॥ ६.१७६ ॥
श्लिष्टलक्षणचित्रार्था सा शोभेत्यभिधीयते  ।
यत्र तुल्यार्थयुक्तेन वाक्येनाभिप्रदर्शनात् ॥ ६.१७७ ॥
साध्यतेऽभिमतश्चार्थस्तदुदाहरणं मतम्  ।
हेतुर्वाक्यं समासोक्तमिष्टकृद्धेतुदर्शनात् ॥ ६.१७८ ॥
संशयोऽज्ञाततत्त्वस्य वाक्ये स्याद्यदनिश्चयः  ।
दृष्टान्तो यस्तु पक्षेऽर्थसाधनाय निदर्शनम्  ॥ ६.१७९ ॥
तुल्यतर्को यदर्थेन तर्कः प्रकृतिगामिना  ।
सञ्चयोऽर्थानुरूपो यः पदानां स पदोच्चयः  ॥ ६.१८० ॥
यत्रार्थानां प्रसिद्धानां क्रियते परिकीर्तनम्  ।
परपक्षव्युदासार्थं तन्निदर्शनमुच्यते  ॥ ६.१८१ ॥
अभिप्रायस्तु सादृश्यादभूतार्थस्य कल्पना  ।
प्राप्तिः केनचिदंशेन किञ्चिद्यत्रानुमीयते  ॥ ६.१८२ ॥
विचारो युक्तिवाक्यैर्यदप्रत्यक्षार्थदर्शनम्  ।
देशकालस्वरूपेण वर्णना दिष्टमुच्यते  ॥ ६.१८३ ॥
उपदिष्टं मनोहारि वाक्यं शास्त्रानुसारतः  ।
गुणातिपातः कार्यं वद्विपरीतं गुणान् प्रति  ॥ ६.१८४ ॥
यः सामान् गुणोद्रेकः स गुणातिशयो मतः  ।
सिद्धानर्थान् बहूनुक्त्वा विशेषोक्तिर्विशेषणम्  ॥ ६.१८५ ॥
पूर्वसिद्धार्थकथनं निरुक्तिरिति कीर्त्यते  ।
बहूनां कीर्तनं सिद्धिरभिप्रेतार्थसिद्धये  ॥ ६.१८६ ॥
दृप्तादीनां भवद्भ्रंशो वाच्यादन्यतरद्वचः  ।
विचारस्यान्यथाभावः सन्देहात्तु विपर्ययः  ॥ ६.१८७ ॥
दाक्षिण्यं चेष्टया वाचा परचित्तानुवर्तनम्  ।
वाक्यैः स्निग्धैरनुनयो भवेदर्थस्य साधनम्  ॥ ६.१८८ ॥
माला स्याद्यदभीष्टार्थं नैकार्थप्रतिपादनम्  ।
अर्थापत्तिर्यदन्यार्थोऽर्थान्तरोक्तेः प्रतीयते  ॥ ६.१८९ ॥
दूषणोद्घोषणायां तु भर्त्सना गर्हणं तु तत् ।
अभ्यर्थनापरैर्वाक्यैः पृच्छार्थान्वेषणं मता  ॥ ६.१९० ॥
प्रसिद्धिर्लोकसिद्धार्थैरुत्कृष्टैरर्थसाधनम्  ।
सारूप्यमनुरूपस्य सारूप्यात्क्षोभवर्धनम्  ॥ ६.१९१ ॥
सङ्क्षेपो यत्तु सङ्क्षेपादात्मान्यर्थे प्रयुज्यते  ।
गुणानां कीर्तनं यत्तु तदेव गुणकीर्तनम्  ॥ ६.१९२ ॥
स लेशो भण्यते वाक्यं यत्सादृश्यपुरःसरम्  ।
मनोरथस्त्वभिप्रायस्योक्तिर्भङ्ग्यन्तरेण यत् ॥ ६.१९३ ॥
विशेषार्थोहविस्तारोऽनुक्तसिद्धिरुदीर्यते  ।
स्यात्प्रयाणयितुं पूज्यं प्रियोक्तिर्हर्षभाषणम्  ॥ ६.१९४ ॥
आशीराक्रन्दकपटाक्षमागर्वोद्यमाश्रयाः  ।
उत्प्रासनस्पृहाक्षोभपश्चात्तापोपपत्तयः  ॥ ६.१९५ ॥
आशंसाध्यवसायौ च विसर्पोल्लेखसंज्ञितौ  ।
उत्तेजनं परीवादो नीतिरर्थविशेषणम्  ॥ ६.१९६ ॥
प्रोत्साहनं च साहाय्यमभिमानोऽनुवर्तनम्  ।
उत्कीर्तनं यथा याच्ञा परिहारो निवेदनम्  ॥ ६.१९७ ॥
प्रवर्तनाख्यानयुक्तिप्रहर्षाश्चोपदेशनम्  ।
इति नाट्यालङ्कृतयो नाट्यभूषणहेतवः  ॥ ६.१९८ ॥
आशीरिष्टजनाशंसा आक्रन्दः प्रलपितं शुचौ  ।
कपटं मायया यत्र रूपमन्यद्विभाव्यते  ॥ ६.१९९ ॥
अक्षमा सा परिभवः स्वल्पोऽपि न विषह्यते  ।
गर्वावलेपजं वाक्यं कार्यस्यारम्भ उद्यमः  ॥ ६.२०० ॥
ग्रहणं गुणवत्कार्यहेतोराश्रय उच्यते  ।
उत्प्रासनं तूपहासो योऽसाधौ साधुमानिनि  ॥ ६.२०१ ॥
आकाङ्क्षा रमणीयत्वाड्वस्तुनो या स्पृहा तु सा  ।
अधिक्षेपवचःकारी क्षोभः प्रोक्तः स एव तु  ॥ ६.२०२ ॥
मोहावधीरितार्थस्य पश्चात्तापः स एव तु  ।
उपपत्तिर्मता हेतोरुपन्यासोऽर्थसिद्धये  ॥ ६.२०३ ॥
आशंसनं स्यादाशंसा प्रतिज्ञाध्यवसायकः  ।
विसर्पो यत्समारब्धं कर्मानिष्टफलप्रदम्  ॥ ६.२०४ ॥
कार्यग्रहणमुल्लेख उत्तेजनमितीष्यते  ।
स्वकार्यसिद्धयेऽन्यस्य प्रेरणाय कठोरवाक् ॥ ६.२०५ ॥
भर्त्सना तु परीवादो नीतिः शास्त्रेण वर्तनम्  ।
उक्तस्यार्थस्य यत्तु स्यादुत्कीर्तनमनेकधा  ॥ ६.२०६ ॥
उपालम्भविशेषेण तत्स्यादर्थविशेषणम्  ।
प्रोत्साह्नं स्यादुत्साहगिरा कस्यापि योजनम्  ॥ ६.२०७ ॥
साहाय्यं सङ्कटे यत्स्यात्सानुकूल्यं परस्य च  ।
अभिमानः स एव स्यात्प्रश्रयादनुवर्तनम्  ॥ ६.२०८ ॥
अनुवृत्तिर्भूतकार्याख्यानमुत्कीर्तनं मतम्  ।
याच्ञा तु क्वापि याच्ञा या स्वयं दूतमुखेन वा  ॥ ६.२०९ ॥
परिहार इति प्रोक्तः कृतानुचितमार्जनम्  ।
अवधीरितकर्तव्यकथनं तु निवेदनम्  ॥ ६.२१० ॥
प्रवर्तनं तु कार्यस्य यत्स्यात्साधुप्रवर्तनम्  ।
आख्यानं पूर्ववृत्तोक्तिः युक्तिरर्थावधारणम्  ॥ ६.२११ ॥
प्रहर्षः प्रमदाधिक्यं शिक्षा स्यादुपदेशनम्  ।
गेयपदं स्थितपाठ्यमासीनं पुष्पगण्डिका  ॥ ६.२१२ ॥
प्रच्छेदकस्त्रिगूढं च सैन्धवाख्यं द्विगूढम्  ।
उत्तमोत्तमकं चान्यदुक्तप्रत्युक्तमेव च  ॥ ६.२१३ ॥
लास्ये दशविधं ह्येतदङ्गमुक्तं मनीषिभिः  ।
तन्त्रीभाण्डं पुरस्कृत्योपविष्टस्यासने पुरः  ॥ ६.२१४ ॥
शुद्धं गानं गेयपदं स्थितपाठ्यं तदुच्यते  ।
मदनोत्तापिता यत्र पठति प्राकृतं स्थिता  ॥ ६.२१५ ॥
निखिलातोद्यरहितं शोकचिन्तान्विताबला  ।
अप्रसाधितगात्रं यदासीनासीनमेव तत् ॥ ६.२१६ ॥
आतोद्यमिश्रितं गेयं छन्दांसि विविधानि च  ।
स्त्रीपुंसयोर्विपर्यासचेष्टितं पुष्पगण्डिका  ॥ ६.२१७ ॥
अन्यासक्तं पतिं मत्वा प्रेमविच्छेदमन्युना  ।
वीणापुरःसरं गानं स्त्रियाः प्रच्छेदको मतः  ॥ ६.२१८ ॥
स्त्रीवेषधारिणां पुंसां नाट्यं श्लक्ष्णं त्रिगूढकम्  ।
कश्चन भ्रष्टसङ्केतः सुव्यक्तकरणान्वितः  ॥ ६.२१९ ॥
प्राकृतं वचनं वक्ति यत्र तत्सैन्धवं मतम्  ।
चतुरस्रपदं गीतं मुखप्रतिमुखान्वितम्  ॥ ६.२२० ॥
द्विगूढं रसभावाढ्यमुत्तमोत्तमकं पुनः  ।
कोपप्रसादजनधिक्षेपयुक्तं रसोत्तरम्  ॥ ६.२२१ ॥
हावहेलान्वितं चित्रश्लोकबन्धमनोहरम्  ।
उक्तिप्रत्युक्तिसंयुक्तं सोपालम्भमलीकवत् ॥ ६.२२२ ॥
विलासान्वितगीतार्थमुक्तप्रत्युक्तमुच्यते  ।
एतदेव यदा सर्वैः पताकास्थानकैर्युतम्  ॥ ६.२२३ ॥
अङ्कैश्च दशभिर्धीरा महानाटकमूचिरे  ।
भवेत्प्रकरणे वृत्तं लौकिकं कविकल्पितम्  ॥ ६.२२४ ॥
शृङ्गारोऽङ्गी नायकस्तु विप्रोऽमात्योऽथवा वणिक् ।
सापायधर्मकामार्थपरो धीरप्रशान्तकः  ॥ ६.२२५ ॥
नायिका कुलजा क्वापि वेश्या क्वापि द्वयं क्वचित् ।
तेन भेदास्त्रयस्तस्य तत्र भेदस्तृतीयकः  ॥ ६.२२६ ॥
कितवद्यूतकारादिविटचेटकसङ्कुलः  ।
भाणः स्याद्धूर्तचरितो नानावस्थान्तरात्मकः  ॥ ६.२२७ ॥
एकाङ्क एक एवात्र निपुणः पण्डितो विटः  ।
रङ्गे प्रकाशयेत्स्वेनानुभूतमितरेण वा  ॥ ६.२२८ ॥
संबोधनोक्तिप्रत्युक्ती कुर्यादाकाशभाषितैः  ।
सूचयेद्वीरशृङ्गारौ शौर्यसौभाग्यवर्णनैः  ॥ ६.२२९ ॥
तत्रेतिवृत्तमुत्पाद्यं वृत्तिः प्रायेण भारती  ।
मुखनिर्वहणे सन्धी लास्याङ्गानि दशापि च  ॥ ६.२३० ॥
ख्यातेतिवृत्तो व्यायोगः स्वल्पस्त्रीजनसंयुतः  ।
हीनो गर्भविमर्शाभ्यां नरैर्बहुभिराश्रितः  ॥ ६.२३१ ॥
एकाङ्कश्च भवेदस्त्रीनिमित्तममरोदयः  ।
कैशिकीवृत्तिरहितः प्रख्यातस्तत्र नायकः  ॥ ६.२३२ ॥
राजर्षिरथ दिव्यो वा भवेद्धीरोद्धतश्च सः  ।
हास्यशृङ्गारशान्तेभ्य इतरेऽत्राङ्गिनो रसाः  ॥ ६.२३३ ॥
वृत्तं समवकारे तु ख्यातं देवासुराश्रयम्  ।
सन्धयो निर्विमर्शास्तु त्रयोऽङ्कास्तत्र चादिमे  ॥ ६.२३४ ॥
सन्धी द्वावन्त्ययोस्तद्वदेक एको भवेत्पुनः  ।
नायका द्वादशोदात्ताः प्रख्याता देवमानवाः  ॥ ६.२३५ ॥
फलं पृथक्पृथक्तेषां वीरमुख्योऽखिलो रसः  ।
वृत्तयो मन्दकैशिक्यो नात्र बिन्दुप्रवेशकौ  ॥ ६.२३६ ॥
वीथ्यङ्गानि च तत्र स्युर्यथालाभं त्रयोदश  ।
गायत्र्युष्णिङ्मुखान्यत्र च्छन्दांसि विविधानि च  ॥ ६.२३७ ॥
त्रिशृङ्गारस्त्रिकपटः कार्यश्चायं त्रिविद्रवः  ।
वस्तु द्वादशनालीभिर्निष्पाद्यं प्रथमाङ्कगम्  ॥ ६.२३८ ॥
द्वितीयेऽङ्के चतसृभिर्द्वाभ्यामङ्के तृतीयअके  ।
धर्मार्थकामैस्त्रिविधः शृङ्गारः कपटः पुनः  ॥ ६.२३९ ॥
स्वाभाविकः कृत्रिमश्च दैवजो विद्रवः पुनः  ।
अचेतनैश्चेतनैश्च चेतनाचेतनैः कृतः  ॥ ६.२४० ॥
मायेन्द्रजालसङ्ग्रामक्रोधोद्भ्रान्तादिचेष्टितैः  ।
अपरागैश्च भूयिष्ठो डिमः ख्यातेतिवृत्तकः  ॥ ६.२४१ ॥
अङ्गी रौद्ररसस्तत्र सर्वेऽङ्गानि रसाः पुनः  ।
चत्वारोऽङ्का मता नेह विष्कम्भकप्रवेशकौ  ॥ ६.२४२ ॥
नायका देवगन्धर्वयक्षरक्षोमहोरगाः  ।
भूतप्रेतपिशाचाद्याः षोडशात्यन्तमुद्धताः  ॥ ६.२४३ ॥
वृत्तयः कैशिकीहीना निर्विमर्शाश्च सन्धयः  ।
दीप्ताः स्युः षड्रसाः शान्तहास्यशृङ्गारवर्जिताः  ॥ ६.२४४ ॥
ईहामृगो मिश्रवृत्तश्चतुरङ्गः प्रकीर्तितः  ।
मुखप्रतिमुखे सन्धी तत्र निर्वहणं तथा  ॥ ६.२४५ ॥
नरदिव्यावनियमौ नायकप्रतिनायकौ  ।
ख्यातौ धीरोद्धतावन्यो गूढभावादयुक्तकृत् ॥ ६.२४६ ॥
दिव्यस्त्रियमनिच्छन्तीमपहारादिनेच्छतः  ।
शृङ्गाराभासमप्यस्य किञ्चित्किञ्चित्प्रदर्शयेत् ॥ ६.२४७ ॥
पताकानायका दिव्या मर्त्या वापि दशोद्धताः  ।
युद्धमानीय संरम्भं परं व्याजान्निवर्तते  ॥ ६.२४८ ॥
महात्मानो वधप्राप्ता अपि वध्याः स्युरत्र नो  ।
एकाङ्को देव एवात्र नेतेत्याहुः परे पुनः  ॥ ६.२४९ ॥
दिव्यस्त्रीहेतुकं युद्धं नायकाः षडितीतरे  ।
उत्सृष्टिकाङ्क एकाङ्को नेतारः प्राकृता नराः  ॥ ६.२५० ॥
रसोऽत्र करुणः स्थायी बहुस्त्रीपरिदेवितम्  ।
प्रख्यातमितिवृत्तं च कविर्बुद्ध्या प्रपञ्चयेत् ॥ ६.२५१ ॥
भाणवत्सन्धिवृत्त्यङ्गान्यस्मिन् जयपराजयौ  ।
युद्धं च वाचा कर्तव्यं निर्वेदवचनं बहु  ॥ ६.२५२ ॥
वीथ्यामेको भवेदङ्कः कश्चिदेकोऽत्र कल्प्यते  ।
आकाशभाषितैरुक्तैश्चित्रां प्रत्युक्तिमाश्रितः  ॥ ६.२५३ ॥
सूचयेद्भूरि शृङ्गारं किञ्चिदन्यान् रसान् प्रति  ।
मुखनिर्वहणे सन्धी अर्थप्रकृतयोऽखिलाः  ॥ ६.२५४ ॥
अस्यास्त्रयोदशाङ्गानि निर्दिशन्ति मनीषिणः  ।
उद्धात्यकावलगिते प्रपञ्च्चस्त्रिगतं छलम्  ॥ ६.२५५ ॥
वाक्केल्यधिबले गण्डमवस्यन्दितनालिके  ।
असत्प्रलापव्याहारमार्दवानि च तानि तु  ॥ ६.२५६ ॥
मिथो वाक्यमसद्भूतं प्रपञ्चो हास्यकृन्मतः  ।
त्रिगतं स्यादनेकार्थयोजनं श्रुतिसाभ्यतः  ॥ ६.२५७ ॥
प्रियाभैरप्रियैर्वाक्यैर्विलोभ्यच्छलनाच्छलम्  ।
अन्ये त्वाहुश्छलं किञ्चित्कार्यमुद्दिश्य कस्यचित् ॥ ६.२५८ ॥
उदीर्यते यद्वचनं वञ्च्चनाहास्यरोषकृत् ।
वाक्केलिर्हास्यसंबन्धो द्वित्रिप्रत्युक्तितो भवेत् ॥ ६.२५९ ॥
अन्योन्यवाक्याधिक्योक्तिः स्पर्धयाधिबलं मतम्  ।
गण्डं प्रस्तुतसंबन्धि भिन्नार्थं सत्वरं वचः  ॥ ६.२६० ॥
व्याख्यानं स्वरसोक्तस्यान्यथावस्यन्दितं भवेत् ।
प्रहेलिकैव हास्येन युक्ता भवति नालिका  ॥ ६.२६१ ॥
असत्प्रलापो यद्वाक्यमसंबद्धं तथोत्तरम्  ।
अगृह्णतोऽपि मूर्खस्य पुरो यच्च हितं वचः  ॥ ६.२६२ ॥
व्याहारो यत्परस्यार्थे हास्यक्षोभकरं वचः  ।
दोषा गुणा गुणा दोषा यत्र स्युर्मृदवं हि तत् ॥ ६.२६३ ॥
भाणवत्सन्धिसन्ध्यङ्गलास्याङ्काङ्कैर्विनिर्मितम्  ।
भवेत्प्रहसनं वृत्तं निन्द्यानां कविकल्पितम्  ॥ ६.२६४ ॥
अत्र नारभटी नापि विष्कम्भकप्रवेशकौ  ।
अङ्गी हास्यरसस्तत्र वीथ्यङ्गानां स्थितिर्न वा  ॥ ६.२६५ ॥
तपस्विभगवद्विप्रप्रभृतिष्वत्र नायकः  ।
एको यत्र भवेद्धृष्टो हास्यं तच्छुद्धमुच्यते  ।
आश्रित्य कञ्चन जनं सङ्कीर्णमिति तद्विदुः  ॥ ६.२६६ ॥
वृत्तं बहूनां धृष्टानां सङ्कीर्णं केचिदूचिरे  ।
तत्पुनर्भवति द्व्यङ्ग्कमथवैकाङ्कनिर्मितम्  ॥ ६.२६७ ॥
विकृतं तु विदुर्यत्र षण्ढकञ्चुकितापसाः  ।
भुजङ्गचारणभटप्रभृतेर्वेषवाग्युताः  ॥ ६.२६८ ॥
नाटिका क्प्तवृत्ता स्यात्स्त्रीप्राया चतुरङ्किका  ।
प्रख्यातो धीरललितस्तत्र स्यान्नायको नृपः  ॥ ६.२६९ ॥
स्यादन्तःपुरसंबद्धा सङ्गीतव्यापृताथवा  ।
नवानुरागा कन्यात्र नायिका नृपवंशजा  ॥ ६.२७० ॥
संप्रवर्तेत नेतास्यां देव्यास्त्रसेन शङ्कितः  ।
देवी भवेत्पुनर्ज्येष्ठा प्रगल्भा नृपवंशजा  ॥ ६.२७१ ॥
पदे पदे मानवती तद्वशः सङ्गमो द्वयोः  ।
वृत्तिः स्यात्कैशिकी स्वल्पविमर्शाः सन्धयः पुनः  ॥ ६.२७२ ॥
सप्ताष्टनवपञ्चाङ्कं दिव्ययानुषसंश्रयम्  ।
त्रोटकं नाम तत्प्राहुः प्रत्यङ्कं संविदूषणम्  ॥ ६.२७३ ॥
प्राकृतैर्नवभिः पुम्भिर्दशभिर्वाप्यलङ्कृता  ।
नोदात्तवचना गोष्ठी कैशिकीवृत्तिशालिनी  ॥ ६.२७४ ॥
हीना गर्भविमर्शाभ्यां पञ्चषड्योषिदन्विता  ।
कामशृङ्गारसंयुक्ता स्यादेकाङ्कविनिर्मिता  ॥ ६.२७५ ॥
सट्टकं प्राकृताशेषपाठ्यं स्यादप्रवेशकम्  ।
न च विष्कम्भकोऽप्यत्र प्रचुरश्चाद्भुतो रसः  ॥ ६.२७६ ॥
अङ्का जवनिकाख्याः स्युः स्यादन्यन्नाटिकासमम्  ।
नाट्यरासकमेकाङ्कं बहुताललयस्थिति  ॥ ६.२७७ ॥
उदात्तनायकं तद्वत्पीठमर्दोपनायकम्  ।
हास्योऽङ्ग्यत्र सशृङ्गारो नारी वासकसज्जिका  ॥ ६.२७८ ॥
मुखनिर्वहणे सन्धी लास्याङ्गानि दशापि च  ।
केचित्प्रतिमुखं सन्धिमिह नेच्छन्ति केवलम्  ॥ ६.२७९ ॥
प्रस्थाने नायको दासो हीनः स्यादुपनायकः  ।
दासी च नायिका वृत्तिः कैशिकी भारती तथा  ॥ ६.२८० ॥
सुरापानसमायोगादुद्दिष्टार्थस्य संहृतिः  ।
अङ्कौ द्वौ लयतालादिर्विलासो बहुलस्तथा  ॥ ६.२८१ ॥
उदात्तनायकं दिव्यवृत्तमेकाङ्कभूषितम्  ।
शिल्पकाङ्गैर्युतं हास्यशृङ्गारकरुणै रसैः  ॥ ६.२८२ ॥
उल्लाप्यं बहुसङ्ग्राममस्त्रगीतमनोहरम्  ।
चतस्रो नायिकास्तत्र त्रयोऽङ्का इति केचन  ॥ ६.२८३ ॥
काव्यमारभटीहीनमेकाङ्कं हास्यसङ्कुलम्  ।
खण्डमात्राद्विपदिकाभग्नतालैरलङ्कृतम्  ॥ ६.२८४ ॥
वर्णमात्राछड्डणिकायुतं शृङ्गारभाषितम्  ।
नेता स्त्री चाप्युदात्तात्र सन्धी आद्यौ तथान्तिमः  ॥ ६.२८५ ॥
गर्भावमर्शरहितं प्रेङ्खणं हीननायकम्  ।
असूत्रधारमेकाङ्कमविष्कम्भप्रवेशकम्  ॥ ६.२८६ ॥
नियुद्धसंफेटयुतं सर्ववृत्तिसमाश्रितम्  ।
नेपथ्ये गीयते नान्दी तथा तत्र प्ररोचना  ॥ ६.२८७ ॥
रासकं पञ्चपात्रं स्यान्मुखनिर्वहणान्वितम्  ।
भाषाविभाषाभूयिष्ठं भारतीकैशिकीयुतम्  ॥ ६.२८८ ॥
असूत्रधारमेकाङ्कं सवीथ्यङ्गं कलान्वितम्  ।
श्लिष्टनान्दीयुतं ख्यातनायिकं मूर्खनायिकम्  ॥ ६.२८९ ॥
उदात्तभावविन्याससंश्रितं चोत्तरोत्तरम्  ।
इह प्रतिमुखं सन्धिमपि केचित्प्रचक्षते  ॥ ६.२९० ॥
संलापिकेऽङ्काश्चत्वारस्त्रयो वा नायकः पुनः  ।
पाषण्डः स्याद्रसस्तत्र शृङ्गारकरुणोत्तरः  ॥ ६.२९१ ॥
भवेयुः पुरसंरोधच्छलसङ्ग्रामविद्रवाः  ।
न तत्र वृत्तिर्भवति भारती न च कैशिकी  ॥ ६.२९२ ॥
प्रख्यातवृत्तमेकाङ्कं प्रख्यातोदात्तनायकम्  ।
प्रसिद्धनायिकं गर्भविमर्शाभ्यां विवर्जितम्  ॥ ६.२९३ ॥
भारतीवृत्तिबहुलं श्रीतिशब्देन सङ्कुलम्  ।
मतं श्रीगदितं नाम विद्वद्भिरुपरूपकम्  ॥ ६.२९४ ॥
श्रीरासीना श्रीगदिते गायेत्किंचित्पठेदपि  ।
एकाङ्को भारतीप्राय इति केचित्प्रचक्षते  ॥ ६.२९५ ॥
चत्वारः शिल्पकेऽङ्काः स्युश्चतस्रो वृत्तयस्तथा  ।
अशान्तहास्याश्च रसा नायको ब्राह्मणो मतः  ॥ ६.२९६ ॥
वर्णनात्र श्मशानादेर्हीनः स्यादुपनायकः  ।
सप्तविंशतिरङ्गानि भवन्त्येतस्य तानि तु  ॥ ६.२९७ ॥
आशंसातर्कसन्देहतापोद्वेगप्रसक्तयः  ।
प्रयत्नग्रथनोत्कण्ठावहित्थाप्रतिपत्तयः  ॥ ६.२९८ ॥
विलासालस्यबाष्पाणि प्रहर्षाश्वासमूढताः  ।
साधनानुगमोच्छ्वासविस्मयप्राप्तयस्तथा  ॥ ६.२९९ ॥
लाभविस्मृतिसंफेटा वैशारद्यं प्रबोधनम्  ।
चमत्कृतिश्चेत्यमीषां स्पष्टत्वाल्लक्ष्म नोच्यते  ॥ ६.३०० ॥
शृङ्गारबहुलैकाङ्का दशलास्याङ्गसंयुता  ।
विदूषकविटाभ्यां च पीठमर्देन भूषिता  ॥ ६.३०१ ॥
हीना गर्भविमर्शाभ्यां सन्धिभ्यां हीननायका  ।
स्वल्पवत्ता सुनेपथ्या विख्याता सा विलासिका  ॥ ६.३०२ ॥
दुर्मल्ली चतुरङ्का स्यात्कैशिकीभारतीयुता  ।
अगर्भा नागरनरा न्यूननायकभूषिता  ॥ ६.३०३ ॥
त्रिनालिः प्रथमोऽङ्कास्यां विटक्रीडामयो भवेत् ।
पञ्चनालिर्द्वितीयोऽङ्को विदूषकविलासवान्  ॥ ६.३०४ ॥
षण्णालिकस्तृतीयस्तु पीठमर्दविलासवान्  ।
चतुर्थो दशनालिः स्यादङ्कः क्रीडितनागरः  ॥ ६.३०५ ॥
नाटिकैव प्रकरणी सार्थवाहादिनायका  ।
समानवंशजा नेतुर्भवेद्यत्र च नायिका  ॥ ६.३०६ ॥
हल्लीश एक एवाङ्कः सप्ताष्टौ दश वा स्त्रियः  ।
वागुदात्तैकपुरुषः कैशिकीवृत्तिरुज्ज्वला  ।
मुखान्तिमौ तथा सन्धी बहुताललयस्थितिः  ॥ ६.३०७ ॥
भाणिका श्लक्ष्णनेपथ्या मुखनिर्वहणान्विता  ।
कैशिकीभारतीवृत्तियुक्तैकाङ्कविनिर्मिता  ॥ ६.३०८ ॥
उदात्तनायिका मन्दनायकात्राङ्गसप्तकम्  ।
उपन्यासोऽथ विन्यासो विरोधः साध्वसं तथा  ॥ ६.३०९ ॥
समर्पणं निवृत्तिश्च संहार इति सप्तमः  ।
उपन्यासः प्रसङ्गेन भवेत्कार्यस्य कीर्तनम्  ॥ ६.३१० ॥
निर्वेदवाक्यव्युत्पत्तिर्विन्यास इति स स्मृतः  ।
भ्रान्तिनाशो विबोधः स्यान्मिथ्याख्यानं तु साध्वसम्  ॥ ६.३११ ॥
सोपलम्भवचः कोपपीडयेह समर्पणम्  ।
निदर्शनस्योपन्यासो निवृत्तिरिति कथ्यते  ॥ ६.३१२ ॥
संहार इति च प्राहुर्यत्कार्यस्य समापनम्  ।
श्रव्यं श्रोतव्यमात्रं तत्पद्यगद्यमयं द्विधा  ॥ ६.३१३ ॥
छन्दोबद्धपदं पद्यं तेन मुक्तेन मुक्तकम्  ।
द्वाभ्यां तु युग्मकं सान्दानितकं त्रिभिरिष्यते  ॥ ६.३१४ ॥
कलापकं चतुर्भिश्च पञ्चभिः कुलकं मतम्  ।
सर्गबन्धो महाकाव्यं तत्रैको नायकः सुरः  ॥ ६.३१५ ॥
सद्वंशः क्षत्रिया वापि धीरोदात्तगुणान्वितः  ।
एकवंशभवा भूपाः कुलजा बहवोऽपि वा  ॥ ६.३१६ ॥
शृङ्गारवीरशान्तानामेकोऽङ्गी रस इष्यते  ।
अङ्गानि सर्वेऽपि रसाः सर्वे नाटकसन्धयः  ॥ ६.३१७ ॥
इतिहासोद्भवं वृत्तमन्यद्वा सज्जनाश्रयम्  ।
चत्वारस्तस्य वर्गाः स्युस्तेष्वेकं च फलं भवेत् ॥ ६.३१८ ॥
आदौ नमस्क्रियाशीर्वा वस्तुनिर्देश एव वा  ।
क्वचिन्निन्दा खलादीनां सतां च गुणकीर्तनम्  ॥ ६.३१९ ॥
एकवृत्तमयैः पद्यैरवसानेऽन्यवृत्तकैः  ।
नातिस्वल्पा नातिदीर्घाः सर्गा अष्टाधिका इह  ॥ ६.३२० ॥
नानावृत्तमयः क्वापि सर्गः कश्चन दृश्यते  ।
सर्गान्ते भाविसर्गस्य कथायाः सूचनं भवेत् ॥ ६.३२१ ॥
सन्ध्यासूर्येन्दुरजनीप्रदोषध्वान्तवासराः  ।
प्रातर्मध्याह्नमृगयाशैलर्तुवनसागराः  ॥ ६.३२२ ॥
संभोगविप्रलम्भौ च मुनिस्वर्गपुराध्वराः  ।
रणप्रयाणोपयममन्त्रपुत्रोदयादयः  ॥ ६.३२३ ॥
वर्णनीया यथायोगं साङ्गोपाङ्गा अमी इह  ।
कवेर्वृत्तस्य वा नाम्ना नायकस्येतरस्य वा  ॥ ६.३२४ ॥
नामास्य सर्गोपादेयकथया सर्गनाम तु  ।
अस्मिन्नार्षे पुनः सर्गा भवन्त्याख्यानसंज्ञकाः  ॥ ६.३२५ ॥
प्राकृतैर्निर्मिते तस्मिन् सर्गा आश्वाससंज्ञकाः  ।
छन्दसा स्कन्धकेनैतत्क्वचिद्गलितकैरपि  ॥ ६.३२६ ॥
अपभ्रंशनिबद्धेऽस्मिन् सर्गाः कुडवकाभिधाः  ।
तथापभ्रंशयोग्यानि च्छन्दांसि विविधान्यपि  ॥ ६.३२७ ॥
भाषाविभाषानियमात्काव्यं सर्गसमुज्झितम्  ।
एकार्थप्रवणैः पद्यैः सन्धिसामग्र्यवर्जितम्  ॥ ६.३२८ ॥
खण्डकाव्यं भवेत्काव्यस्यैकदेशानुसारि च  ।
कोषः श्लोकसमूहस्तु स्यादन्योन्यानपेक्षकः  ॥ ६.३२९ ॥
व्रज्याक्रमेण रचितः स एवातिमनोरमः  ।
वृत्तगन्धोज्झितं गद्यं मुक्तकं वृत्तगन्धि च  ॥ ६.३३० ॥
भवेदुत्कलिकाप्रायं चूर्णकं च चतुर्विधम्  ।
आद्यं समासरहितं वृत्तभागयुतं परम्  ॥ ६.३३१ ॥
अन्यद्दीर्घसमासाढ्यं तुर्यं चाल्पसमासकम्  ।
कथायां सरसं वस्तु गद्यैरेव विनिर्मितम्  ॥ ६.३३२ ॥
क्वचिदत्र भवेदार्या क्वचिद्वक्त्रापवक्त्रके  ।
आदौ पद्यैर्नमस्कारः खलादेर्वृत्तकीर्तनम्  ॥ ६.३३३ ॥
आख्यायिका कथावत्स्यात्कवेर्वंशानुकीर्तनम्  ।
अस्यामन्यकवीनां च वृत्तं पद्यं क्वचित्क्वचित् ॥ ६.३३४ ॥
कथांशानां व्यवच्छेद आश्वास इति बध्यते  ।
आर्यावक्त्रापवक्त्राणां छन्दसा येन केनचित् ॥ ६.३३५ ॥
अन्यापदेशेनाश्वासमुखे भाव्यर्थसूचनम्  ।
गद्यपद्यमयं काव्यं चम्पूरित्यभिधीयते  ॥ ६.३३६ ॥
गद्यपद्यमयी राजस्तुतिर्विरुदमुच्यते  ।
करम्भकं तु भाषाभिर्विविधाभिर्विनिर्मितम्  ॥ ६.३३७ ॥

इति साहित्यदर्पणे
दृश्यश्रव्यकाव्यनिरूपणो नाम
षष्ठः परिच्छेदः


_______________________________________________________________

(७)
सप्तमः परिच्छेदः
(दोषनिर्णयः)

रसापकर्षका दोषास्ते पुनः पञ्चधा मताः  ।
पदे तदंशे वाक्येऽर्थे संभवन्ति रसेऽपि यत् ॥ ७.१ ॥
दुःश्रव त्रिविधाश्लीलानुचितार्थाप्रयुक्तताः  ।
ग्राम्योऽप्रतीतसन्दिग्धनेयार्थनिहतार्थताः  ॥ ७.२ ॥
अवाचकत्वं क्लिष्टत्वं विरुद्धमतिकारिता  ।
अविमृष्टविधेयांशभावश्च पदवाक्ययोः  ॥ ७.३ ॥
केचिद्दोषा भवन्त्येषु पदांशेऽपि पदेऽपरं  ।
निरर्थकासमर्थत्वे च्युतसंस्कारता तथा  ॥ ७.४ ॥
वर्णानां प्रतिकूलत्वं लुप्ताहतविसर्गताः  ।
अधिकन्यूनकथितपदता हतवृत्तताः  ॥ ७.५ ॥
पतत्प्रकर्षता सन्धौ विश्लेषाश्लीलकष्टताः  ।
अर्धान्तरैकपदता समाप्तपुनरात्तता  ॥ ७.६ ॥
अभवन्मतसंबन्धाक्रमामतपरार्थताः  ।
वाच्यस्यानभिधानं च भग्नप्रक्रमता तथा  ॥ ७.७ ॥
त्यागः प्रसिद्धेरस्थाने न्यासः पदसमासयोः  ।
सङ्कीर्णता गर्भितता दोषाः स्युर्वाक्यमात्रगाः  ॥ ७.८ ॥
अपुष्टदुष्क्रमग्राम्यव्याहताश्लीलकष्टताः  ।
अनवीकृतनिर्हेतुप्रकाशितविरुद्धताः  ॥ ७.९ ॥
सन्दिग्धपुनरुक्तत्वे ख्यातिविद्याविरुद्धते  ।
साकाङ्क्षतासहचरभिन्नतास्थानयुक्तता  ॥ ७.१० ॥
अविशेषे विशेषश्चानियमे नियमस्तथा  ।
तयोर्विपर्ययो विध्यनुवादयुक्तते तथा  ॥ ७.११ ॥
निर्मुक्तपुनरुक्तत्वं महादोषाः प्रकीर्तिताः  ।
रसस्योक्तिः स्वशब्देन स्थायिसञ्चारिणोरपि  ॥ ७.१२ ॥
व्यक्तता कल्पिता कृच्छ्रादनुभावविभावयोः[*२]  ।
अकाण्डे प्रथनच्छेदौ तथा दीप्तिः पुनः पुनः  ॥ ७.१३ ॥
{[*२] थे fओल्लोwइन्ग्लिने fरों विस्स्दिस्मिस्सिन्घेरे परिपन्थिरसाङ्गस्य विभावादेः परिग्रहः}

अङ्गिनोऽननुसन्धानमनङ्गस्य च कीर्तनम्  ।
अतिविस्तृतिरङ्गस्य प्रकृतीनां विपर्ययः  ॥ ७.१४ ॥
अर्थानौचित्यमन्ये च दोषा रसगता मताः  ।
एभ्यः पृथगलङ्कारदोषाणां नैव संभवः  ॥ ७.१५ ॥
वक्तरि क्रोधसंयुक्ते तथा वाच्ये समुद्धते  ।
रौद्रादौ च रसेऽत्यन्तं दुःश्रवत्वं गुणो भवेत् ॥ ७.१६ ॥
सुरतारम्भगोष्ठ्यादावश्लीलत्वं तथा पुनः  ।
स्यातामदोषौ श्लेषादौ निहतार्थाप्रयुक्तते  ॥ ७.१७ ॥
गुणः स्यादप्रतीतत्वं ज्ञत्वं चेद्वक्तृवाच्ययोः  ।
स्वयं वापि परामृशे  कथितं च पदं पुनः  ॥ ७.१८ ॥
विहितस्यानुवाद्यत्वे विषादे विस्मये क्रुधि  ।
दैन्येऽथ लाटानुप्रासेऽनुकम्पायां प्रसादने  ॥ ७.१९ ॥
अर्थान्तरसङ्क्रमितवाच्ये हर्षेऽवधारणे  ।
सन्दिग्धत्वं तथा व्याजस्तुतिपर्यवसायि चेत् ॥ ७.२० ॥
वैयाकरणमुख्ये तु प्रतिपाद्येऽथ वक्तरि  ।
कष्टत्वं दुःश्रवत्वं वा ग्राम्यत्वमधमोक्तिषु  ॥ ७.२१ ॥
निर्हेतुता तु ख्यातेऽर्थे दोषतां नैव गच्छति  ।
कवीनां समये ख्याते गुणः ख्यातविरुद्धता  ॥ ७.२२ ॥



मालिन्यं व्योम्नि पापे यशसि धवलता वर्ण्यते हासकीर्त्योः रक्तौ च क्रोधरागौ सरिदुदधिगतं पङ्कजेन्दीवरादि  ।
तोयाधारेऽखिलेऽपि प्रसरति च मरालादिकः पक्षिसङ्घो ज्योत्स्ना प्रेया चकोरैर्जलधरसमये मानसं यान्ति हंसाः  ॥ ७.२३ ॥

पादाघातादशोका विकसति बकुलो योषितामास्यमद्यैर्यूनामङ्गेषु हाराः स्फुटति च हृदयं विप्रयोगस्य तापैः  ।
मौर्वीरोलम्बमाला धनुरथ विशिखाः कौसुमाः पुष्पकेतोर्भिन्नं स्यादस्य वाणैर्युवजनहृदयं स्त्रीकटाक्षेण तद्वत् ॥ ७.२४ ॥

अह्न्यम्भोजं निशायां विकसति कुमुदं चन्द्रिका शुक्लपक्षे मेघध्वानेषु नृत्यं भवति च शिखिनां नाप्यशोके फलं स्यात् ।
न स्याज्जाती वसन्ते न च कुसुमफले गन्धसारद्रुमाणामित्याद्युन्नेयमन्यत्कविसमयगतं सत्कवीनां प्रबन्धे  ॥ ७.२५ ॥

धनुर्ज्यादिषु शब्देषु शब्दास्तु धनुरादयः  ।
आरूढत्वादिबोधाय  प्रयोक्तव्याः स्थिता इमे  ॥ ७.२६ ॥
उक्तावानन्दमग्नादेः स्यान्न्यूनपदता गुणः  ।
क्वचिन्न दोषो न गुणो गुणः क्वाप्यधिकं पदम्  ॥ ७.२७ ॥
समाप्तपुनरात्तत्वं न दोषो न गुणः क्वचित् ।
गर्भितत्वं गुणः क्वापि पतत्प्रकर्षता तथा  ॥ ७.२८ ॥
क्वचिदुक्तौ स्वशब्देन न दोषो व्यभिचारिणः  ।
अनुभावविभावाभ्यां रचनं यत्र नोचितम्  ॥ ७.२९ ॥
सञ्चार्यादेर्विरुद्धस्य बाध्यत्वेन वचो गुणः  ।
विरोधिनोऽपि स्मरणे साम्येन वचने तथा  ॥ ७.३० ॥
भवेद्विरोधो नान्योन्यमङ्गिन्यङ्गत्वमाप्तयोः  ।
अनुकारे च सर्वेषां दोषाणां नैव दोषता  ॥ ७.३१ ॥
अन्येषामपि दोषाणामित्यौचित्यान्मनीषिभिः  ।
अदोषता च गुणता ज्ञेया चानुभयात्मता  ॥ ७.३२ ॥

इति साहित्यदर्पणे दोषप्रकाशः
सप्तमः परिच्छेदः


_______________________________________________________________

(८)
अष्टमः परिच्छेदः
गुणनिर्णयः

रसस्याङ्गित्वमाप्तस्य धर्माः शौर्यादयो यथा  ।
गुणाः माधुर्यमोजोऽथ प्रसाद इति ते त्रिधा  ॥ ८.१ ॥
चित्तद्रवीभावमयो ह्लादो माधुर्यमुच्यते  ।
संभोगे करुणे विप्रलम्भे शान्तेऽधिकं क्रमात् ॥ ८.२ ॥
मूर्ध्नि वर्गास्त्यवर्णेन युक्ताष्टठदढान् विना  ।
रणौ लघू च तद्व्यक्तौ वर्णाः कारणतां गताः  ॥ ८.३ ॥
अवृत्तिरल्पवृत्तिर्वा मधुरा रचना तथा  ।
ओजश्चित्तस्य विस्ताररूपं दीप्तत्वमुच्यते  ॥ ८.४ ॥
वीरबीभत्सरौद्रेषु क्रमेणाधिक्यमस्य तु  ।
वर्गस्याद्यतृतीयाभ्यां युक्तौ वर्णौ तदन्तिमौ  ॥ ८.५ ॥
उपर्यधो द्वयोर्वा सरेफौ टठडढैः सह  ।
शकारश्च षकारश्च तस्य व्यञ्जकतां गताः  ॥ ८.६ ॥
तथा समासबहुला घटनौद्धत्यशालिनी  ।
श्लेषः समाधिरौदार्यं प्रसाद इति ये पुनः  ॥ ८.७ ॥
गुणाश्चिरन्तनैरुक्ता ओजस्यन्तर्भवन्ति ते  ।
ग्राम्यदुःश्रवतात्यागात्कान्तिश्च सुकुमारता  ॥ ८.८ ॥
क्वचिद्दोषस्तु समता मार्गाभेदस्वरूपिणी  ।
अन्यथोक्तगुणेष्वस्या अन्तःपातो यथायथम्  ॥ ८.९ ॥
ओजः प्रसादो माधुर्यं सौकुमार्यमुदारता  ।
तदभावस्य दोषत्वात्स्वीकृता अनुगा गुणाः  ॥ ८.१० ॥
अर्थव्यक्तिः स्वभावोक्त्यलङ्कारेण तथा पुनः  ।
रसध्वनिगुणीभूतव्यङ्ग्यानां कान्तिनामकः  ॥ ८.११ ॥
श्लेषो विचित्रतामात्रमदोषः समतापरम्  ।
न गुणत्वं समाधेश्च तेन नार्थगुणाः पृथक् ॥ ८.१२ ॥

इति साहित्यदर्पणे गुणविवेचनो नाम
अष्टमः परिच्छेदः


ओ)०(ओ

(९)
नवमः परिच्छेदः
रीतिनिर्णयः

पदसङ्घटना रीतिरङ्गसंस्थाविशेषवत् ।
उपकर्त्री रसादीनां सा पुनः स्याच्चतुर्विधा  ॥ ९.१ ॥
वैदर्भी चाथ गौडी च पाञ्चाली लाटिका तथा  ।
माधुर्यव्यञ्जकैर्वर्णै रचना ललितात्मिका  ॥ ९.२ ॥
अवृत्तिरल्पवृत्तिर्वा वैदर्भी रीतिरिष्यते  ।
ओजः प्रकाशकैर्वर्णैर्बन्ध आडम्बरः पुनः  ॥ ९.३ ॥
समासबहुला गौडी वर्णैः शेषैः पुनर्द्वयोः  ।
समस्तपञ्चषपदो बन्धः पाञ्चालिका मता  ॥ ९.४ ॥
लाटी तु रीतिर्वैदर्भीपाञ्चाल्योरन्तरे स्थिता  ।
क्वचित्तु वक्त्राद्यौचित्यादन्यथा रचनादयः  ॥ ९.५ ॥

इति साहित्यदर्पणे रीतिविवेचनो नाम
नवमः परिच्छेदः


_______________________________________________________________

(१०)
दशमपरिच्छेदः
अलङ्कारतत्त्वम्

शब्दार्थयोरस्थिरा ये धर्माः शोभातिशायिनः  ।
रसादीनुपकुर्वन्तोऽलङ्कारास्तेऽङ्गदादिवत् ॥ १०.१ ॥

[शब्दालङ्काराः]

आपाततो यदर्थस्य पौनरुक्त्येन भाषणम्  ।
पुनरुक्तवदाभासः स भिन्नाकारशब्दगः  ॥ १०.२ ॥
अनुप्रासः शब्दसाम्यं वैषम्येऽपि स्वरस्य यत् ।
छेको व्यञ्जनसङ्घस्य सकृत्साम्यमनेकधा  ॥ १०.३ ॥
अनेकस्यैकधा साम्यमसकृद्वाप्यनेकधा  ।
एकस्य सकृदप्येष वृत्त्यनुप्रास इष्यते  ॥ १०.४ ॥
उच्चार्यत्वाद्यदेकत्र स्थाने तालूरदादिके  ।
सादृश्यं व्यञ्जनस्यैतच्छ्रुत्यनुप्रास इष्यते  ॥ १०.५ ॥
व्यञ्जनं चेद्यथावस्थं सहायेन स्वरेण तु  ।
आवर्त्यतेऽन्त्ययोज्यत्वादन्त्यानुप्रास एव तत् ॥ १०.६ ॥
शब्दार्थयोः पौनरुक्त्यं भवेत्तात्पर्यमात्रतः  ।
लाटानुप्रास इत्युक्तोऽनुप्रासः पञ्चधा मतः  ॥ १०.७ ॥
सत्यर्थे पृथगर्थायाः स्वरव्यञ्जनसन्ततेः  ।
क्रमेण तेनैवावृत्तिर्यमकं विनिगद्यते  ॥ १०.८ ॥
अन्यस्यान्यार्थकं वाक्यमन्यथा योजयेद्यदि  ।
अन्यः श्लेषेण काक्वा वा सा वक्रोक्तिस्ततो द्विधा  ॥ १०.९ ॥
शब्दैरेकविधैरेव भाषासु विविधास्वपि  ।
वाक्यं यत्र भवेत्सोऽयं भाषासम इतीष्यते  ॥ १०.१० ॥
श्लिष्टैः पदैरनेकार्थाभिधाने श्लेष उच्यते  ।
वर्णप्रत्ययलिङ्गानां प्रकृत्योः पदयोरपि  ॥ १०.११ ॥
श्लेषाद्विभक्तिवचनभाषाणामष्टधा च सः  ।
पुनस्त्रिधा सभङ्गोऽभङ्गस्तदुभयात्मकः  ॥ १०.१२ ॥
पद्याद्याकारहेतुत्वे वर्णनां चित्रमुच्यते  ।
रसस्य परिपन्थित्वान्नालङ्कारऊ प्रहेलिका  ॥ १०.१३ ॥
उक्तिवैचित्र्यमात्रं सा च्युतदत्ताक्षरादिका  ।
साम्यं वाच्यमवैधर्म्ये वाक्यैक्ये उपमा द्वयोः  ॥ १०.१४ ॥
सा पूर्णा यदि सामान्यधर्म औपम्यवाचि च  ।
उपमानं चोपमेयं भवेद्वाच्यमियं पुनः  ॥ १०.१५ ॥
श्रौती यथेवावाशब्दा इवार्थो वा वतिर्यदि  ।
आर्थी तुल्यसमानाद्यास्तुल्यार्थो यत्र वा वतिः  ॥ १०.१६ ॥
द्वे तद्धिते समासेऽपि वाक्ये पूर्णा षडेव तत् ।
लुप्ता सामान्यधर्मादेरेकस्य यदि वा द्वयोः  ॥ १०.१७ ॥
त्रयाणां वानुपादाने श्रौत्यार्थी सापि पूर्ववत् ।
पूर्णावद्धर्मलोपे सा विना श्रौतीं तु तद्धिते  ॥ १०.१८ ॥
आधारकर्मविहिते द्विविधे च क्यचि क्यङि  ।
कर्मकर्त्रोर्णमुलि चस्यादेवं पञ्चधा पुनः  ॥ १०.१९ ॥
उपमानानुपादाने द्विधा वाक्यसमासयोः  ।
औपम्यवाचिनो लोपे समासे क्विपि च द्विधा  ॥ १०.२० ॥
द्विधा समासे वाक्ये च लोपे धर्मोपमानयोः  ।
क्विप्समासगता द्वेधा धर्मेवादिविलोपने  ॥ १०.२१ ॥
उपमेयस्य लोपे तु स्यादेक प्रत्यये क्यचि  ।
धर्मोपमेयलोपेऽन्या त्रिलोपे च समासगा  ॥ १०.२२ ॥
तेनोपमाया भेदाः स्युः सप्तविंशतिसङ्ख्यकाः  ।
एकरूपः क्वचित्क्वापि भिन्नः साधारणो गुणः  ॥ १०.२३ ॥
भिन्ने बिम्बानुबिम्बत्वं शब्दमात्रेण वा भिदा  ।
एकदेशविवर्तिन्युपमा वाच्यत्वगम्यते  ॥ १०.२४ ॥
भवेतां यत्र साम्यस्य कथिता रसनोपमा  ।
यथोर्ध्वमुपमेयस्य यदि स्यादुपमानता  ॥ १०.२५ ॥
मालोपमा यदेकस्योपमानं बहु दृश्यते  ।
उपमानोपमेयत्वमेकस्यैव त्वनन्वयः  ॥ १०.२६ ॥
पर्यायेण द्वयोरेतदुपमेयोपमा मता  ।
सदृशानुभवाद्वस्तुस्मृतिः स्मरणमुच्यते  ॥ १०.२७ ॥
रूपकं रूपितारोपाद्विषये निरपह्नवे  ।
तत्परंपरितं साङ्गं निरङ्गमिति च त्रिधा  ॥ १०.२८ ॥
यत्र कस्यचिदारोपः परारोपणकारणम्  ।
तत्परंपरितं प्राहुः श्लिष्टाश्लिष्टनिबन्धनम्  ॥ १०.२९ ॥
प्रत्येकं केवलं मालारूपकं चेति चतुर्विधम्  ।
अङ्गिनो यदि साङ्गस्य रूपणं साङ्गमेव तत् ॥ १०.३० ॥
समस्तवस्तुविषयमेकदेशविवर्ति च  ।
आरोप्याणामशेषाणां शाब्दत्वे प्रथमं मतम्  ॥ १०.३१ ॥
यत्र कस्यचिदार्थत्वमेकदेशविवर्ति तत् ।
निरङ्गं केवलस्यैव रूपणं तदपि द्विधा  ॥ १०.३२ ॥
मालाकेवलरूपत्वात्तेनाष्टौ रूपकभेदाः  ।
दृश्यन्ते क्वचिदारोप्याः श्लिष्टाः सङ्गेऽपि रूपके  ॥ १०.३३ ॥
अधिकारूढवैशिष्ट्यं रूपकं यत्तदेव तत् ।
विषयार्थतयारोप्ये प्रकृतार्थोपयोगिनि  ॥ १०.३४ ॥
परिणामो भवेत्तुल्या तुल्याधिकरणो द्विधा  ।
सन्देहः प्रकृतेऽन्यस्य संशयः प्रतिभोत्थितः  ॥ १०.३५ ॥
शुद्धो निश्चयगर्भासौ निश्चयान्त इति त्रिधा  ।
साम्यादतस्मिंस्तद्बुद्धिर्भ्रान्तिमान् प्रतिभोत्थिता  ॥ १०.३६ ॥
क्वचिद्भेदाद्गृहीतृणां विषयाणां तथा क्वचित् ।
एकस्यानेकधोल्लेखो यः स उल्लेख उच्यते  ॥ १०.३७ ॥
प्रकृतं प्रतिषिध्यान्यस्थापनं स्यादपह्नुतिः  ।
गोपनीयं कमप्यर्थं द्योतयित्वा कथञ्चन  ॥ १०.३८ ॥
यदि श्लेषेणान्यथा वान्यथयेत्साप्यपह्नुतिः  ।
अन्यन्निषिध्य प्रकृतस्थापनं निश्चयः पुनः  ॥ १०.३९ ॥
भवेत्संभावनोत्प्रेक्षा प्रकृतस्य परात्मना  ।
वाच्या प्रतीयमाना सा प्रथमं द्विविधा मता  ॥ १०.४० ॥
वाच्ये वादेः प्रयोगे स्यादप्रयोगे परा पुनः  ।
जातिर्गुणः क्रिया द्रव्यं यदुत्प्रेक्ष्यं द्वयोरपि  ॥ १०.४१ ॥
तदष्टधापि प्रत्येकं भावाभावाभिमानतः  ।
गुणक्रियास्वरूपत्वान्निमित्तस्य पुनश्च ताः  ॥ १०.४२ ॥
द्वात्रिंशद्विधतां यान्ति तत्र वाच्याभिधाः पुनः  ।
विना द्रव्यं त्रिधा सर्वाः स्वरूपफलहेतुगाः  ॥ १०.४३ ॥
उक्त्यनुक्त्योर्निमित्तस्य द्विधा तत्र स्वरूपगाः  ।
प्रतीयमाना भेदाश्च प्रत्येकं फलहेतुगाः  ॥ १०.४४ ॥
उक्त्यनुक्त्योः प्रस्तुतस्य प्रत्येकं ता अपि द्विधा  ।
अलङ्कारान्तरोत्था सा वैचित्र्यमधिकं भजेत् ॥ १०.४५ ॥
सिद्धत्वेऽध्यवसायस्यातिशयोक्तिर्निगद्यते  ।
भेदेऽप्यभेदः संबन्धेऽसंबन्धस्तद्विपर्ययौ  ॥ १०.४६ ॥
पौर्वापर्यात्मकं कार्यहेत्वोः सा पञ्चधा मतः  ।
पदार्थानां प्रस्तुतानामन्येषां वा यदा भवेत् ॥ १०.४७ ॥
एकधर्माभिसंबन्धः स्यात्तदा तुल्ययोगिता  ।
अप्रस्तुतप्रस्तुतयोर्दीपकं तु निगद्यते  ॥ १०.४८ ॥
अथ कारकमेकं स्यादनेकासु क्रियासु चेत् ।
प्रतिवस्तूपमा सा स्याद्वाक्ययोर्गम्यसाम्ययोः  ॥ १०.४९ ॥
एकोऽपि धर्मः सामान्यो यत्र निर्दिश्यते पृथक् ।
दृष्टान्तस्तु सधर्मस्यापि वस्तुनः प्रतिबिम्बनः  ॥ १०.५० ॥
संभवन् वस्तुसंबन्धोऽसंभवन् वापि कुत्रचित् ।
यत्र बिम्बानुबिम्बत्वं बोधयेत्स्सा निदर्शना  ॥ १०.५१ ॥
आधिक्यमुपमेयस्योपमानान्न्यूनताथवा  ।
व्यतिरेक एक उक्तेऽनुक्ते हेतौ पुनस्त्रिधा  ॥ १०.५२ ॥
चतुर्विधोऽपि साम्यस्य बोधनाच्छब्दतोऽर्थतः  ।
आक्षेपाच्च द्वादशधा श्लेषेऽपीति त्रिरष्टधा  ॥ १०.५३ ॥
प्रत्येकं स्यान्मिलिताष्टचत्वारिंशद्विधः पुनः  ।
सहार्थस्य बलादेकं यत्र स्याद्वाचकं द्वयोः  ॥ १०.५४ ॥
सा सहोक्तिर्मूलभूतातिशयोक्तिर्यदा भवेत् ।
विनोक्तिर्यद्विनान्येन नासाध्वन्यदसाधु वा  ॥ १०.५५ ॥
समासोक्तिः समैर्यत्र कार्यलिङ्गविशेषणैः  ।
व्यवहारसमारोपः प्रकृतेनास्य वस्तुनः  ॥ १०.५६ ॥
उक्तैर्विशेषणैः साभिप्रायैः परिकरो मतः  ।
शब्दैः स्वभावादेकार्थे श्लेषोऽनेकार्थवाचनम्  ॥ १०.५७ ॥
क्वचिद्विशेषः सामान्यात्सामान्यं वा विशेषतः  ।
कार्यान्निमित्तं कार्यं च हेतोरथ समात्समम्  ॥ १०.५८ ॥
अप्रस्तुतात्प्रस्तुतं चेद्गम्यते पञ्चधा ततः  ।
अप्रस्तुतप्रशंसा स्यादुक्ता व्याजस्तुतिः पुनः  ॥ १०.५९ ॥
निन्दास्तुतिभ्यां वाच्याभ्यां गम्यत्वे स्तुतिनिन्दयोः  ।
पर्यायोक्तं यदा भङ्ग्या गम्यमेवाभिधीयते  ॥ १०.६० ॥
सामान्यं वा विशेषेण विशेषस्तेन वा यदि  ।
कार्यं च कारणेनेदं कार्येण च समर्थ्यते  ॥ १०.६१ ॥
साधर्म्येनेतरेणार्थान्तरन्यासोऽष्टधा ततः  ।
हेतोर्वाक्यपदार्थत्वे काव्यलिङ्गो निगद्यते  ॥ १०.६२ ॥
अनुमानं तु विच्छित्या ज्ञानं साध्यस्य साधनात् ।
अभेदेनाभिधाहेतुर्हेतोर्हेतुमता सह  ॥ १०.६३ ॥
अनुकूलं प्रातिकूल्यमनुकूलविधायि चेत् ।
वस्तुनो वक्तुमिष्टस्य विशेषप्रतिपत्तये  ॥ १०.६४ ॥
निषेधाभास आक्षेपो वक्ष्यमाणोक्तगो द्विधा  ।
अनिष्टस्य तथार्थस्य विध्याभासः परो मतः  ॥ १०.६५ ॥
विभावना विना हेतुं कार्योत्पत्तिर्यदुच्यते  ।
उक्तानुक्तनिमित्तत्वाद्द्विधा सा परिकीर्तिता  ॥ १०.६६ ॥
सति हेतौ फलाभावे विशेषोक्तिस्तथा द्विधा  ।
जातिश्चतुर्भिर्जाताद्यैर्गुणो गुणादिभिस्त्रिभिः  ॥ १०.६७ ॥
क्रिया च क्रियाद्रव्याभ्यां द्रव्यं द्रव्येण वा मिथः  ।
विरुद्धमिव भासेत विरोधोऽसौ दशाकृतिः  ॥ १०.६८ ॥
कार्यकारणयोर्भिन्नदेशतायामसङ्गतिः  ।
गुणौ क्रिये वा यत्स्यातां विरुद्धे हेतुकार्ययोः  ॥ १०.६९ ॥
यद्वारब्धस्य वैफल्यमनर्थस्य च संभवः  ।
विरूपयोः संघटना या च तद्विषमं मतम्  ॥ १०.७० ॥
समं स्यादानुरूप्येण श्लाघा योग्यस्य वस्तुनः  ।
विचित्रं यद्विरुद्धस्य कृतिरिष्टफलाप्तये  ॥ १०.७१ ॥
आश्रयाश्रयिनोरेकस्याधिक्येऽधिकमुच्यते  ।
अन्योन्यमुभयोरेकक्रियायाः कारणं मिथः  ॥ १०.७२ ॥
यदाधेयमनाधारमेकं चानेकगोचरम्  ।
किञ्चित्प्रकुर्वतः कार्यमशक्यस्येतरस्य वा  ॥ १०.७३ ॥
कार्यस्य करणं दैवाद्विशेषस्त्रिविधस्ततः  ।
व्याघातः स तु केनापि वस्तु येन यथाकृतम्  ॥ १०.७४ ॥
तेनैव चेदुपायेन कुरुतेऽन्यस्तदन्यथा  ।
सौकार्येण च कार्यस्य विरुद्धं क्रियते यदि  ॥ १०.७५ ॥
परं परं प्रति यदि पूर्वपूर्वस्य हेतुता  ।
तदा कारणमाल स्यात्तन्मालादीपकं पुनः  ॥ १०.७६ ॥
धर्मिणामेकधर्मेण संबद्धो यद्यथोत्तरम्  ।
पूर्वं पूर्वं प्रति विशेषणत्वेन परं परम्  ॥ १०.७७ ॥
स्थाप्यतेऽपोहते वा चेत्स्यात्तदैकावली द्विधा  ।
उत्तरोत्तरमुत्कर्षो वस्तुनः सार उच्यते  ॥ १०.७८ ॥
यथासाङ्ख्यमनुद्देश उद्दिष्टानां क्रमेण यत् ।
क्वचिदेकमनेकस्मिनेकं चैकशः क्रमात् ॥ १०.७९ ॥
भवति क्रियते वा चेत्तदा पर्याय इष्यते  ।
परिवृत्तिर्विनिमयः समन्यूनाधिकैर्भवेत् ॥ १०.८० ॥
प्रश्नादप्रश्नतो वापि कथिताद्वस्तुनो भवेत् ।
तादृगन्यव्यापोहश्चेच्छाब्द आर्थोऽथवा तदा  ॥ १०.८१ ॥
परिसङ्ख्योत्तरं प्रश्नस्योत्तरादुन्नयो यदि  ।
यच्चासकृदसंभाव्यं सत्यपि प्रश्न उत्तरम्  ॥ १०.८२ ॥
दण्डापूपिकयान्यार्थागमोऽर्थापत्तिरिष्यते  ।
विकल्पस्तुल्यबलयोर्विरोधश्चान्तरायतः  ॥ १०.८३ ॥
समुच्चयोऽयमेकस्मिन् सति कार्यस्य साधके  ।
खलेकपोतिकान्यायात्तत्करस्तत्परोऽपि चेत् ॥ १०.८४ ॥
गुणौ क्रिये वा युगपत्स्यातां यद्वा गुणक्रिये  ।
समाधिः सुकरे कार्ये दैवाद्वस्त्वन्तरागमात् ॥ १०.८५ ॥
प्रत्यनीकमशक्तेन प्रतीकारे रिपोर्यदि  ।
तदीयस्य तिरस्कारस्तस्योत्कर्षस्य साधकः  ॥ १०.८६ ॥
प्रसिद्धस्योपमानस्योपमेयत्वप्रकल्पनम्  ।
निष्फलत्वाभिधानं वा प्रतीपमिति कथ्यते  ॥ १०.८७ ॥
उक्त्वा चात्यन्तमुत्कर्षमत्युत्कृष्टस्य वस्तुनः  ।
कल्पितेऽप्युपमानत्वे प्रतीपं केचिदूचिरे  ॥ १०.८८ ॥
मीलितं वस्तुनो गुप्तिः केनचित्तुल्यलक्ष्मणा  ।
सामान्यं प्रकृतस्यान्यतादात्म्यं सदृशैर्गुणैः  ॥ १०.८९ ॥
तद्गुणः स्वगुणत्यागादत्युत्कृष्टगुणग्रहः  ।
तद्रूपानहारस्तु हेतौ सत्यप्यतद्गुणः  ॥ १०.९० ॥
संलक्षितस्तु सूक्ष्मोऽर्थ आकारेणेङ्गितेन वा  ।
कयापि सूच्यते भङ्ग्या यत्र सूक्ष्मं तदुच्यते  ॥ १०.९१ ॥
व्याजोक्तिर्गोपनं व्याजादुद्भिन्नस्य तु वस्तुनः  ।
स्वभावोक्तिर्दुरूहार्थः स्वक्रियारूपवर्णनम्  ॥ १०.९२ ॥
अद्भुतस्य पदार्थस्य भूतस्यार्थे भविष्यतः  ।
यत्प्रत्यक्षायमानत्वं तद्भाविकमुदाहृतम्  ॥ १०.९३ ॥
लोकातिशयसंपत्तिर्वस्तुनोदात्तमुच्यते  ।
यद्वापि प्रस्तुतस्याङ्गं महतां चरितं भवेत् ॥ १०.९४ ॥
रसभावौ तदाभासौ भावस्य प्रशमस्तथा  ।
गुणीभूतत्वमायान्ति यदालङ्कृतयस्तदा  ॥ १०.९५ ॥
रसवत्प्रेय ऊर्जस्वि समाहितमिति क्रमात् ।
भावस्य चोदये सन्धौ मिश्रत्वे च तदाख्यकाः  ॥ १०.९६ ॥
यद्येत एवालङ्काराः परस्परविमिश्रिताः  ।
तदा पृथगलङ्कारौ संसृष्टिः सङ्करस्तथा  ॥ १०.९७ ॥
अङ्गाङ्गित्वेऽलंकृतीनां तद्वदेकाश्रयस्थितौ  ।
सन्दिग्धत्वे च भवति सङ्करस्त्रिविधः पुनः  ॥ १०.९८ ॥

श्रीचन्द्रशेखरमहाकविचन्द्रसूनुश्रीविश्वनाथकविराजकृतं प्रबन्धम्  ।
साहित्यदर्पणममुं सुधियो विलोक्य साहित्यतत्त्वमखिलं सुखमेव वित्त  ॥ १०.९९ ॥

यावत्प्रसन्नेन्दुनिभानना श्रीनारायणस्याङ्कमलङ्करोति  ।
तावन्मनः संमदयन् कवीनामेष प्रबन्धः प्रथितोऽस्तु लोके  ॥ १०.१०० ॥

इत्यालङ्कारिकचक्रवर्तिसान्धिविग्रहिकमहापात्रश्रीविश्वनाथकविराजकृते
साहित्यदर्पणे दशमः परिच्छेदः


