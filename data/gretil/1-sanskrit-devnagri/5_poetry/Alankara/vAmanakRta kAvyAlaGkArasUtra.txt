



पाण्डितवरश्रीवामनविरचितानि
काव्यालङ्कारसूत्राणि
स्ववृत्तिसमेतानि



शारीरं नाम प्रथमाधिकरणम् ।

प्रथमोऽध्यायः ।

प्रणम्य परमं ज्योतिर्वामनेन कविप्रिया ।
काव्यालङ्कारसूत्राणां तेषां वृत्तिर्विधीयते  ॥

काव्यं ग्राह्यमलङ्कारात् ॥ १,१.१ ॥
सौन्दर्यमलङ्कारः ॥ १,१.२ ॥
स दोषगुणालङ्कारहानादानाभ्याम् ॥ १,१.३ ॥
शास्त्रतस्ते ॥ १,१.४ ॥
काव्यं सद्दृष्टादृष्टार्थम्, प्रीतिकीर्तिहेतुत्वात् ॥ १,१.५ ॥*





द्वितीयोऽध्यायः ।

अरोचकिनः सतृणाभ्यवहारिणश्च कवयः ॥ १,२.१ ॥
पूर्वे शिष्याः, विवेकित्वात् ॥ १,२.२ ॥*
नेतरे, तद्विपर्ययात् ॥ १,२.३ ॥*
न शास्त्रमद्रव्येष्वर्थवत् ॥ १,२.४ ॥
न कतकं पङ्कप्रसादनाय ॥ १,२.५ ॥
रीतिरात्मा काव्यस्य ॥ १,२.६ ॥
विशिष्टा पदरचना रीतिः ॥ १,२.७ ॥
विशेषो गुणात्मा ॥ १,२.८ ॥
सा त्रिधा  वैदर्भी गौडीया पाञ्चाली चेति ॥ १,२.९ ॥
विदर्भादिषु दृष्टत्वात्तत्समाख्या ॥ १,२.१० ॥
समग्रगुणोपेता वैदर्भी ॥ १,२.११ ॥
ओजःकान्तिमती गौडीया ॥ १,२.१२ ॥
माधुर्यसौकुमार्योपपन्ना पाञ्चाली ॥ १,२.१३ ॥
तासां पूर्वा ग्राह्या, गुणसाकल्यात् ॥ १,२.१४ ॥*
न पुनरितरे, स्तोकगुणत्वात् ॥ १,२.१५ ॥*
तदारोहणार्थमितराभ्यास इत्येके ॥ १,२.१६ ॥
तत्तु न॑ अतत्त्वशीलस्य तत्त्वानिष्पत्तेः ॥ १,२.१७ ॥*
न शणसूत्रवानाभ्यासे त्रसरसूत्रवानवैचित्र्यलाभः ॥ १,२.१८ ॥
सापि समासाभावे शुद्धवैदर्भी ॥ १,२.१९ ॥
तस्यामर्थगुणसंपदास्वाद्या ॥ १,२.२० ॥
तदुपारोहादर्थगुणलेशोऽपि ॥ १,२.२१ ॥
सापि वैदर्भी, तात्स्थ्यात् ॥ १,२.२२ ॥*





तृतीयोऽध्यायः ।

लोको विद्या प्रकीर्ण च काव्याङ्गानि ॥ १,३.१ ॥
लोकवृत्तं लोकः ॥ १,३.२ ॥
शब्दस्मृत्यभिधानकोशच्छन्दोविचितिकलाकामशास्त्रदण्डनीतिपूर्वा विद्याः ॥ १,३.३ ॥
शब्दस्मृतेः शब्दशुद्धिः ॥ १,३.४ ॥
अभिधानकोशात्पदार्थनिश्चयः ॥ १,३.५ ॥
छन्दोविचितेर्वृत्तसंशयच्छेदः ॥ १,३.६ ॥
कलाशास्त्रेभ्यः कलातत्त्वस्य संवित् ॥ १,३.७ ॥
कामशास्त्रतः कामोपचारस्य ॥ १,३.८ ॥
दण्डनीतेर्नयापनययोः ॥ १,३.९ ॥
इतिवृत्तकुटिलत्वं च ततः ॥ १,३.१० ॥
लक्ष्यज्ञत्वमभियोगो वृद्धसेवावेक्षणं प्रतिभानमवधानं च प्रकीर्णम् ॥ १,३.११ ॥
तत्र काव्यपरिचयो लक्ष्यज्ञत्वम् ॥ १,३.१२ ॥
काव्यबन्धोद्यमोऽभियोगः ॥ १,३.१३ ॥
काव्योपदेशगुरुशुश्रूषणं वृद्धसेवा ॥ १,३.१४ ॥
पदाधानोद्धरणमवेक्षणम् ॥ १,३.१५ ॥
कवित्वबीजं प्रतिभानम् ॥ १,३.१६ ॥
चित्तैकाग्र्यमवधानम् ॥ १,३.१७ ॥
तद्देशकालाभ्याम् ॥ १,३.१८ ॥
विविक्तो देशः ॥ १,३.१९ ॥
रात्रियामस्तुरीयः कालः ॥ १,३.२० ॥
काव्यं गद्यं पद्यं च ॥ १,३.२१ ॥
गद्यं वृत्तगन्धि चूर्णमुत्कलिकाप्रायं च ॥ १,३.२२ ॥
पद्यभागवद्वृत्तगन्धि ॥ १,३.२३ ॥
अनाविद्धललितपदं चूर्णम् ॥ १,३.२४ ॥
विपरीतमुत्कलिकाप्रायम् ॥ १,३.२५ ॥
पद्यमनेकभेदम् ॥ १,३.२६ ॥
तदनिबद्धं निबद्धं च ॥ १,३.२७ ॥
क्रमसिद्धिस्तयोः स्रगुत्तंसवत् ॥ १,३.२८ ॥
नानिबद्धं चकास्त्येकतेजःपरमाणुवत् ॥ १,३.२९ ॥
संदर्भेषु दशरूपकं श्रेयः ॥ १,३.३० ॥
तद्धि चित्रं चित्रपटवद्विशेषसाकल्यात् ॥ १,३.३१ ॥
ततोऽन्यभेदकॢप्तिः ॥ १,३.३२ ॥

समाप्तं चेदं शारीरं प्रथममधिकरणम् ।



दोषदर्शनं नाम द्वितीयमधिकरणम् ।

प्रथमोऽध्यायः ।

गुणविपर्ययात्मानो दोषाः ॥ २,१.१ ॥
अर्थतस्तदवगमः ॥ २,१.२ ॥
सौकर्याय प्रपञ्चः ॥ २,१.३ ॥
दुष्टं पदमसाधु कष्टं ग्राम्यमप्रतीतमनर्थकं च ॥ २,१.४ ॥
शब्दस्मृतिविरुद्धमसाधु ॥ २,१.५ ॥
श्रुतिविरसं कष्टम् ॥ २,१.६ ॥
लोकमात्रप्रयुक्तं ग्राम्यम् ॥ २,१.७ ॥
शास्त्रमात्रप्रयुक्तमप्रतीतम् ॥ २,१.८ ॥
पूरणार्थमनर्थकम् ॥ २,१.९ ॥
न वाक्यालङ्कारार्थम् ॥ २,१.१० ॥
अन्यार्थनेयगूढार्थाश्लीलक्लिष्टानि च ॥ २,१.११ ॥
रूढिच्युतमन्यार्थम् ॥ २,१.१२ ॥
कल्पितार्थं नेयार्थम् ॥ २,१.१३ ॥
अप्रसिद्धार्थप्रयुक्तं गूढार्थम् ॥ २,१.१४ ॥
असम्यार्थान्तरमसम्यस्मृतिहेतुश्चाश्लीलम् ॥ २,१.१५ ॥
न गुप्तलक्षितसंवृतानि ॥ २,१.१६ ॥
अप्रसिद्धासभ्यं गुप्तम् ॥ २,१.१७ ॥
लाक्षणिकासभ्यान्वितं लक्षितम् ॥ २,१.१८ ॥
लोकसंवीतं संवृतम् ॥ २,१.१९ ॥
तन्त्रैविध्यम्, व्रीडाजुगुप्सामङ्गलातङ्कदायिभेदात् ॥ २,१.२० ॥*
व्यवहितार्थप्रत्ययं क्लिष्टम् ॥ २,१.२१ ॥
अन्त्याभ्यां वाक्यं व्याख्यातम् ॥ २,१.२२ ॥





द्वितीयोऽध्यायः ।

भिन्नवृत्तयतिभ्रष्टविसंधीनि वाक्यानि ॥ २,२.१ ॥
स्वलक्षणच्युतवृत्तं भिन्नवृत्तम् ॥ २,२.२ ॥
विरसविरामं यतिभ्रष्टम् ॥ २,२.३ ॥
तद्धातुनामभागभेदे स्वरसंध्यकृते प्रायेण ॥ २,२.४ ॥
न वृत्तदोषात्पृथग्यतिद्प्षः, वृत्तस्य यत्यात्मकत्वात् ॥ २,२.५ ॥*
न, लक्षणः पृथक्त्वात् ॥ २,२.६ ॥*
विरूपपदसंधि विसंधिः ॥ २,२.७ ॥
पदसंधेर्वैरूप्यं विश्लेषोऽश्लीलत्वं कष्टत्वं च ॥ २,२.८ ॥
व्यर्थैकार्थसंदिग्धायुक्तापक्रमलोकविद्या विरुद्धानि च ॥ २,२.९ ॥
व्याहतपूर्वोत्तरार्थं व्यर्थम् ॥ २,२.१० ॥
उक्तार्थपदमेकार्थम् ॥ २,२.११ ॥
न, विशेषश्चेदेकार्थं दुष्टम् ॥ २,२.१२ ॥*
धनुर्ज्याध्वनौ धनुःश्रुतिरारूढेः प्रतिपत्त्यै ॥ २,२.१३ ॥
कर्णावतंसश्रवणकुण्डलशिरःशेखरेषु कर्णादिनिर्देशः संनिधेः ॥ २,२.१४ ॥
मुक्ताहारशब्दे मुक्ताशब्दः शुद्धेः ॥ २,२.१५ ॥
पुष्पमालाशब्दे पुष्पपदमुत्कर्षस्य ॥ २,२.१६ ॥
करिकलभशब्दे करिशब्दस्ताद्रूप्यस्य ॥ २,२.१७ ॥
विशेषणस्य च ॥ २,२.१८ ॥
तदिदं प्रयुक्तेषु ॥ २,२.१९ ॥
संशयकृत्संदिग्धम् ॥ २,२.२० ॥
मायादिविकल्पितार्थम्प्रयुक्तम् ॥ २,२.२१ ॥
क्रमहीनार्थमपक्रमम् ॥ २,२.२२ ॥
देशकालस्वभावविरुद्धार्थानि लोकविरुद्धानि ॥ २,२.२३ ॥
कलाचतुर्वर्गशास्त्रविरुद्धार्थानि विद्याविरुद्धानि ॥ २,२.२४ ॥

समाओतं चेदं दोषदर्शनं द्वितीयमधिकरणम् ।



गुणविवेचनं नाम तृतीयमधिकरणम् ।

प्रथमोऽध्यायः ।

काव्यशोभायाः कर्तारो धर्मा गुणाः ॥ ३,१.१ ॥
तदतिशयहेतवस्त्वलङ्काराः ॥ ३,१.२ ॥
पूर्वे नित्याः ॥ ३,१.३ ॥
ओजःप्रसादश्लेषसमतासमाधिमाधुर्यसौकुमार्योदारतार्थव्यक्तिकान्तयो बन्धगुणाः ॥ ३,१.४ ॥
गाढबन्धत्वमोजः ॥ ३,१.५ ॥
शैथिल्यं प्रसादः ॥ ३,१.६ ॥
गुणः संप्लवात् ॥ ३,१.७ ॥
स त्वनुभवसिद्धः ॥ ३,१.८ ॥
साम्योत्कर्षौ च ॥ ३,१.९ ॥
मसृणत्वं श्लेषः ॥ ३,१.१० ॥
मार्गाव्हेदः समता ॥ ३,१.११ ॥
आरोहावरोहक्रमः समाधिः ॥ ३,१.१२ ॥
न पृथक्, आरोहावरोहयोरोजःप्रसादरूपत्वात् ॥ ३,१.१३ ॥*
न, असंपृक्तत्वात् ॥ ३,१.१४ ॥*
अनैकान्त्याच्च ॥ ३,१.१५ ॥
ओजःप्रसादयोः तीव्रावस्था, ताविति चेदभ्युपगमः ॥ ३,१.१६ ॥*
विशेषापेक्षित्वात्तयोः ॥ ३,१.१७ ॥
आरोहावरोहनिमित्तं समाधिराख्यायते ॥ ३,१.१८ ॥
क्रमविधानार्थं वा ॥ ३,१.१९ ॥
पृथक्पदत्वं माधुर्यम् ॥ ३,१.२० ॥
अजरठत्वं सौकुमार्यम् ॥ ३,१.२१ ॥
विकटत्वमुदारता ॥ ३,१.२२ ॥
अर्थव्यक्तिहेतुत्वमर्थव्यक्तिः ॥ ३,१.२३ ॥
औज्ज्वल्यं कान्तिः ॥ ३,१.२४ ॥
नासन्तः, सद्वेद्यत्वात् ॥ ३,१.२५ ॥*
न भ्रान्ताः, निष्कम्पत्वात् ॥ ३,१.२६ ॥*
न पाठधर्माः, सर्वत्रादृष्टेः ॥ ३,१.२७ ॥*





द्वितीयोऽध्यायः ।

त एवार्थगुणाः ॥ ३,२.१ ॥
अर्थस्य प्रौढिरोजः ॥ ३,२.२ ॥
अर्थवैमल्यं प्रसादः ॥ ३,२.३ ॥
घटना श्लेषः ॥ ३,२.४ ॥
अवैषम्यं समता ॥ ३,२.५ ॥
अर्थदृष्टिः समाधिः ॥ ३,२.६ ॥
अर्थो द्विविधः, अयोनिरन्यच्छायायोनिर्वा ॥ ३,२.७ ॥*
अर्थो व्यक्तः सूक्ष्मश्च ॥ ३,२.८ ॥
सूक्ष्मो भाव्यो वासनीयश्च ॥ ३,२.९ ॥
उक्तिवैचित्र्यं माधुर्यम् ॥ ३,२.१० ॥
अपारुष्यं सौकुमार्यम् ॥ ३,२.११ ॥
अग्राम्यत्वमुदारता ॥ ३,२.१२ ॥
वस्तुस्वभावस्फुटत्वमर्थव्यक्तिः ॥ ३,२.१३ ॥
दीप्तरसत्वं कान्तिः ॥ ३,२.१४ ॥

समाओतं चेदं गुणविवेचनं तृतीयमधिकरणम् ।



आलङ्कारिकं नाम चतुर्थमधिकरणम् ।

प्रथमोऽध्यायः ।

पदमनैकार्थमक्षरं चावृत्तं स्थाननियमे यमकम् ॥ ४,१.१ ॥
पादाः पादस्यैकस्यानेकस्य चादिमध्यान्तभागाः स्थानानि ॥ ४,१.२ ॥
भङ्गादुत्कर्षः ॥ ४,१.३ ॥
शृङ्खला परिवर्तकश्चूर्णमिति भङ्गमार्गः ॥ ४,१.४ ॥
वर्णविच्छेदचलनं शृङ्खला ॥ ४,१.५ ॥
सङ्गविनिवृत्तौ स्वरूपापत्तिः परिवर्तकः ॥ ४,१.६ ॥
पिण्डाक्षरभेदे स्वरूपलोपश्चूर्णम् ॥ ४,१.७ ॥
शेषः सरूपोऽनुप्रासः ॥ ४,१.८ ॥
अनुल्बणो वर्णानुप्रासः श्रेयान् ॥ ४,१.९ ॥
पादानुप्रासः पादयमकवत् ॥ ४,१.१० ॥





द्वितीयोऽध्यायः ।

उपमानेनोपमेयस्य गुणलेशतः साम्यमुपमा ॥ ४,२.१ ॥
गुणबाहुल्यतश्च कल्पिता ॥ ४,२.२ ॥
तद्द्वैविध्यम्, पदवाक्यार्थवृत्तिभेदात् ॥ ४,२.३ ॥*
सा पूणा लुप्ता च ॥ ४,२.४ ॥
गुणद्योतकोपमानोपमेयशब्दानां सामग्र्ये पूर्णा ॥ ४,२.५ ॥
लोपे लुप्ता ॥ ४,२.६ ॥
स्तुतिनिन्दातत्त्वाख्यानेषु ॥ ४,२.७ ॥
हीनत्वाधिकत्वलिङ्गवचनभेदासादृश्यासंभवास्तद्दोषाः ॥ ४,२.८ ॥
जातिप्रमाणधर्मन्यूनतोपमानस्य हीनत्वम् ॥ ४,२.९ ॥
धर्मयोरेकनिर्देशेऽन्यस्य संवित्, साहचर्यात् ॥ ४,२.१० ॥*
तेनाधिकर्वं व्याख्यातम् ॥ ४,२.११ ॥
उपमानोपमेययोर्लिङ्गव्यत्यासो लिङ्गभेदः ॥ ४,२.१२ ॥
इष्टः पुंपुंसकयोः प्रायेण ॥ ४,२.१३ ॥
लौकिक्यां समासाभिहितायामुपमाप्रपञ्चे च ॥ ४,२.१४ ॥
तेन वचनभेदो व्याख्यातः ॥ ४,२.१५ ॥
अप्रतीतगुणसादृश्यमसादृश्यम् ॥ ४,२.१६ ॥
असादृश्यहता ह्युपमा, तन्निष्ठाश्च कवयः ॥ ४,२.१७ ॥*
उपमानाधिक्यात्तदपोह इत्येके ॥ ४,२.१८ ॥
न, अपुष्टार्थत्वात् ॥ ४,२.१९ ॥*
अनुपपत्तिरसंभवः ॥ ४,२.२० ॥
न विरुद्धोऽतिशयः ॥ ४,२.२१ ॥





तृतीयोऽध्यायः ।

प्रतिवस्तुप्रभृतिरुपमाप्रपञ्चः ॥ ४,३.१ ॥
उपमेयस्योक्तौ समानवस्तुन्यासः प्रतिवस्तु ॥ ४,३.२ ॥
अनुक्तौ समासोक्तिः ॥ ४,३.३ ॥
किञ्चिदुक्तावप्रस्तुतप्रशंसा ॥ ४,३.४ ॥
समेन वस्तुनान्यापलापोऽपह्नुतिः ॥ ४,३.५ ॥
उपमानेनोपमेयस्य गुणसाम्यात्तत्त्वारोपो रूपकम् ॥ ४,३.६ ॥
स धर्मेषु तन्त्रप्रयोगे श्लेषः ॥ ४,३.७ ॥
सादृश्याल्लक्षणा वक्रोक्तिः ॥ ४,३.८ ॥
अतद्रूपस्यान्यथाध्यवसानमतिशयार्थमुत्प्रेक्षा ॥ ४,३.९ ॥
संभाव्यधर्मतदुत्कर्षकल्पनातिशयोक्तिः ॥ ४,३.१० ॥
उपमानोपमेयसंशयः संदेहः ॥ ४,३.११ ॥
विरुद्धाभासत्वं विरोधः ॥ ४,३.१२ ॥
क्रियाप्रतिषेधे प्रसिद्धतत्फलव्यक्तिर्विभावना ॥ ४,३.१३ ॥
एकस्योपमेयत्वोपमानत्वेऽनन्वयः ॥ ४,३.१४ ॥
क्रमेणोपमेयोपमा ॥ ४,३.१५ ॥
समविसदृशाभ्यां परिवर्तनं परिवृत्तिः ॥ ४,३.१६ ॥
उपमेयोपमानानां क्रमसंबन्धः क्रमः ॥ ४,३.१७ ॥
उपमानोपमेयवाक्येष्वेका क्रिया दीपकम् ॥ ४,३.१८ ॥
तन्त्रिविधम् । आदिमध्यान्तवाक्यवृत्तिभेदात् ॥ ४,३.१९ ॥*
क्रिययैव स्वतदर्थान्वयख्यापनं निदर्शनम् ॥ ४,३.२० ॥
उक्तिसिद्ध्यै वस्तुनोऽर्थान्तरस्यैव न्यसनमर्थान्तरन्यासः ॥ ४,३.२१ ॥
उपमेयस्य गुणातिरेकत्वं व्यतिरेकः ॥ ४,३.२२ ॥
एकगुणहानिकल्पनायां साम्यदार्ढ्यं विशेषोक्तिः ॥ ४,३.२३ ॥
संभाव्यविशिष्टकर्माकरणान्निन्दास्तोत्रार्था व्याजस्तुतिः ॥ ४,३.२४ ॥
व्याजस्य सत्यसारूप्यं व्याजोक्तिः ॥ ४,३.२५ ॥
विशिष्टेन साम्यार्थमेककालक्रियायोगस्तुल्ययोगिता ॥ ४,३.२६ ॥
उपमानाक्षेपश्चाक्षेपः ॥ ४,३.२७ ॥
वस्तुद्वयक्रिययोस्तुल्यकालयोरेकपदाभिधानं सहोक्तिः ॥ ४,३.२८ ॥
यत्सादृश्यं तत्संपत्तिः समाहितम् ॥ ४,३.२९ ॥
अलङ्कारस्यालङ्कारयोनित्वं संसृष्टिः ॥ ४,३.३० ॥
तद्भेदावुपमारूपकोत्प्रेक्षावयवौ ॥ ४,३.३१ ॥
उपमाजन्यं रूपकमुपमारूपकम् ॥ ४,३.३२ ॥
उत्प्रेक्षाहेतुरुत्प्रेक्षावयवः ॥ ४,३.३३ ॥

समाओतं चेदमालङ्कारिकं चतुर्थमधिकरणम् ।



प्रायोगिकं नाम पञ्चममधिकरणम् ।

प्रथमोऽध्यायः ।

नैकं पदं द्विः प्रयोज्यं प्रायेण ॥ ५,१.१ ॥
नित्या संहितैकपदवत्पादेष्वर्धान्तवर्जम् ॥ ५,१.२ ॥
न पादान्तलघोर्गुरुत्वं च सर्वत्र ॥ ५,१.३ ॥
न गाद्ये समाप्तप्रायं वृत्तम्, अन्यत्रोद्गतादिभ्यः संवादात् ॥ ५,१.४ ॥*
न पादादौ खल्वादयः ॥ ५,१.५ ॥
नार्धे किञ्चित्समाप्तं वाक्यम् ॥ ५,१.६ ॥
न कर्मधारयो बहुव्रीहिप्रतिपत्तिकरः ॥ ५,१.७ ॥
तेन विपर्ययो व्याख्यातः ॥ ५,१.८ ॥
संभाव्यनिषेधनिवर्तने द्वौ प्रतिषेधौ ॥ ५,१.९ ॥
विशेषणमात्रप्रयोगो विशेष्यप्रतिपत्तौ ॥ ५,१.१० ॥
सर्वनाम्नानुसंधिर्वृत्तिच्छन्नस्य ॥ ५,१.११ ॥
संबन्धसंबन्धेऽपि षष्ठी क्वचित् ॥ ५,१.१२ ॥
अतिप्रयुक्तं देशभाषापदम् ॥ ५,१.१३ ॥
लिङ्गाध्याहारौ ॥ ५,१.१४ ॥
लक्षणाशब्दाश्च ॥ ५,१.१५ ॥
न तद्बाहुल्यमेकत्र ॥ ५,१.१६ ॥
स्तनादीनां द्वित्वाविष्टा जातिः प्रायेण ॥ ५,१.१७ ॥





द्वितीयोऽध्यायः ।

रुद्रावित्येकशेषोऽन्वेष्यः ॥ ५,२.१ ॥
मिलिक्लबिक्षपिप्रभृतीनां धातुत्वम्, धातुगुणस्यासमाप्तेः ॥ ५,२.२ ॥*
वलेरात्मनेपदमनित्यम्, ज्ञापकात् ॥ ५,२.३ ॥*
क्षीयत इति कर्मकर्तरि ॥ ५,२.४ ॥
खिद्यत इति च ॥ ५,२.५ ॥
मार्गेरात्मएपदमलक्ष्म ॥ ५,२.६ ॥
लोलमानादयश्चानशि ॥ ५,२.७ ॥
लभेर्गत्यर्थत्वाण्णिच्यणौ कर्तुः कर्मत्वाकर्मत्वे ॥ ५,२.८ ॥
तेमेशब्दौ निपातेषु ॥ ५,२.९ ॥*
तिरस्कृत इति परिभूते, अन्तर्ध्युपचारात् ॥ ५,२.१० ॥*
नैकशब्दः, सुप्सुपेति समासात् ॥ ५,२.११ ॥*
मधुपिपासुप्रभृतीनां समासो गमिगाम्यादिषु पाठात् ॥ ५,२.१२ ॥
त्रिवलीशब्दः सिद्धः संज्ञा चेत् ॥ ५,२.१३ ॥
बिम्बाधर इति वृत्तौ मध्यमपदलोपिन्याम् ॥ ५,२.१४ ॥
आमूललोलादिषु वृत्तिर्विस्पष्टपटुवत् ॥ ५,२.१५ ॥
न धान्यषष्ठादिषु षष्ठीसमासप्रतिषेधः, पूरणेन तद्धितान्तत्वात् ॥ ५,२.१६ ॥*
पत्रपीतिमादिषु गुणवचनेन ॥ ५,२.१७ ॥
अवर्ज्यो बहुव्रीहिर्व्यधिकरणो जन्माद्युत्तरपदः ॥ ५,२.१८ ॥
हस्ताग्राग्रहस्तादयो गुणगुणिनोर्भेदाभेदात् ॥ ५,२.१९ ॥
पूर्वनिपातेऽपभ्रंशो रक्ष्यः ॥ ५,२.२० ॥
निपातेनाप्यभिहिते कर्मणि न कर्मविभक्तिः, परिगणनस्य प्रायिकत्वात् ॥ ५,२.२१ ॥*
शक्यमिति रूपं कर्माभिधायां लिङ्गवचनस्यापि सामान्योपक्रमात् ॥ ५,२.२२ ॥
हानिवदाधिक्यमप्यङ्गानां विकारः ॥ ५,२.२३ ॥
न कृमिकीटानामिति, एकवद्भावप्रसङ्गात् ॥ ५,२.२४ ॥*
न खरोष्ट्रौ, उष्ट्रखरमिति पाठात् ॥ ५,२.२५ ॥*
आसेत्यसतेः ॥ ५,२.२६ ॥
युध्येदिति युधः क्यचि ॥ ५,२.२७ ॥
विरलायमानादिषु क्यङ्निरूप्यः ॥ ५,२.२८ ॥
अहेतौ हन्तेर्णिच्, चुरादिपाठात् ॥ ५,२.२९ ॥*
अनुचरीति चरेष्टित्त्वात् ॥ ५,२.३० ॥
केसरालमित्यलतेरणि ॥ ५,२.३१ ॥
पत्रलमिति लातेः के ॥ ५,२.३२ ॥
महीध्रादयो मूलविभुजादिदर्शनात् ॥ ५,२.३३ ॥
ब्रह्मादिषु हन्तेर्नियमादरिहाद्यसिद्धिः ॥ ५,२.३४ ॥
ब्रह्मविदादयः कृदन्तवृत्त्या ॥ ५,२.३५ ॥
तैर्महीधरादयो व्याख्याताः ॥ ५,२.३६ ॥
भिदुरादयः कर्मकर्तरि कर्तरि च ॥ ५,२.३७ ॥
गुणविस्तरादयश्चिन्त्याः ॥ ५,२.३८ ॥
अवतरापचायशब्दयोर्दीर्घह्रस्वत्वव्यत्यासो बालानाम् ॥ ५,२.३९ ॥
शोभेति निपातनात् ॥ ५,२.४० ॥
अविधौ गुरोः स्त्रियां बहुलं विवक्षा ॥ ५,२.४१ ॥
व्यवसितादिषु क्तः कर्तरि, चकारात् ॥ ५,२.४२ ॥*
आहेति भूतेऽन्यणलन्तभ्रमाद्ब्रुवो लटि ॥ ५,२.४३ ॥
शबलादिभ्यः स्त्रियां टापोऽप्राप्तिः ॥ ५,२.४४ ॥
प्राणिनि नीलेति चिन्त्यम् ॥ ५,२.४५ ॥
मनुष्यजातेर्विवक्षाविवक्षे ॥ ५,२.४६ ॥
ऊकारान्तादप्यूङ्, प्रवृत्तेः ॥ ५,२.४७ ॥*
कार्तिकीय इति ठञ्दुर्धरः ॥ ५,२.४८ ॥
शार्वरमिति च ॥ ५,२.४९ ॥
शाश्वतमिति प्रयुक्तेः ॥ ५,२.५० ॥
राजवंश्यादयः साध्वर्थे ये भवन्ति ॥ ५,२.५१ ॥
दारवशब्दो दुष्प्रयुक्तः ॥ ५,२.५२ ॥
मुग्धिमादिष्विवमनिज्मृग्यः ॥ ५,२.५३ ॥
औपम्यादयश्चातुर्वर्ण्यवत् ॥ ५,२.५४ ॥
ष्यञः षित्करणादीकारो बहुलम् ॥ ५,२.५५ ॥
धन्वीति व्रीह्यादिषु पाठात् ॥ ५,२.५६ ॥
चतुरस्रशोभीति णिनौ ॥ ५,२.५७ ॥
कञ्चुकीया इति क्यचि ॥ ५,२.५८ ॥
बौद्धप्रतियोग्यपेक्षायामप्यातिशायनिकाः ॥ ५,२.५९ ॥
कौशिलादय इलचि वर्णलोपात् ॥ ५,२.६० ॥
मौक्तिकमिति विनयादिपाठात् ॥ ५,२.६१ ॥
प्रातिभादयः प्रज्ञादिषु ॥ ५,२.६२ ॥
न सरजसमित्यनव्ययीभावे ॥ ५,२.६३ ॥
धृतधनुषीत्यसंज्ञायाम् ॥ ५,२.६४ ॥
दुर्गन्धिपद इद्दुर्लभः ॥ ५,२.६५ ॥
सुदत्यादयः प्रतिविधेयाः ॥ ५,२.६६ ॥
क्षतदृढोर्स इति न कप्, तदन्तविधिप्रतिषेधात् ॥ ५,२.६७ ॥*
अवैहीति वृद्धिरवद्या ॥ ५,२.६८ ॥
अपाङ्गनेत्रेति लुगलभ्यः ॥ ५,२.६९ ॥
नेष्ठाः श्लिष्टप्रियादयः, पुंवद्भावप्रतिषेधात् ॥ ५,२.७० ॥*
दृढभक्तिरिति सर्वत्रेति ॥ ५,२.७१ ॥
जम्बुलतादयो ह्रस्वविधेः ॥ ५,२.७२ ॥
तिलकादयोऽजिरादिषु ॥ ५,२.७३ ॥
निशम्यनिशमय्यशब्दौ प्रकृतिभेदात् ॥ ५,२.७४ ॥
संयम्यनियम्यशब्दौ, अणिजन्तत्वात् ॥ ५,२.७५ ॥*
प्रपीयेति पीङः ॥ ५,२.७६ ॥
दूरयतीति बहुलग्रहणात् ॥ ५,२.७७ ॥
गच्छतीप्रभृतिष्वनिषेध्यो नुम् ॥ ५,२.७८ ॥
मित्रेण गोप्त्रेति पुंवद्भावात् ॥ ५,२.७९ ॥
वेत्स्यसीति पदभङ्गात् ॥ ५,२.८० ॥
कामयानशब्दः सिद्धोऽनादिश्चेत् ॥ ५,२.८१ ॥
सौहृद्दौर्हृदशब्दावणि हृद्भावात् ॥ ५,२.८२ ॥
विरम इति निपातनात् ॥ ५,२.८३ ॥
उपर्यादिषु सामीप्ये द्विरुक्तेषु द्वितीया ॥ ५,२.८४ ॥
मन्दं मन्दमित्यप्रकारार्थत्वे ॥ ५,२.८५ ॥
न निद्राद्रुगिति, भष्भावप्राप्तेः ॥ ५,२.८६ ॥*
निष्पन्द इति पत्वं चिन्त्यम् ॥ ५,२.८७ ॥
नाङ्गुलिसङ्ग इति मूर्धन्यविधेः ॥ ५,२.८८ ॥
तेनावन्तिसेनादयः प्रत्युक्ताः ॥ ५,२.८९ ॥
नेन्द्रवाहने णत्वम्॑ आहितत्वस्याविवक्षितत्वात् ॥ ५,२.९० ॥*

समाप्तं चेदं प्रायोगिकं पञ्चमधिकरणम् ।

समाप्तोऽयं ग्रन्थः  ॥


