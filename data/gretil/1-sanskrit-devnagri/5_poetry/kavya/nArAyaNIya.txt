१.१.११ सान्द्रानन्दावबोधात्मकमनुपमितं कालदेशावधिभ्यां
१.१.१२ निर्मुक्तं नित्यमुक्तं निगमशतसहस्रेण निर्भास्यमानम् ।
१.१.१३ अस्पष्टं दृष्टमात्रे पुनरुरुपुरुषार्थात्मकं ब्रह्म तत्त्वं
१.१.१४ तत्तावद्भाति साक्षाद्गुरुपवनपुरे हन्त भाग्यं जनानाम् ॥
१.१.२१ एवं दुर्लभ्यवस्तुन्यपि सुलभतया हस्तलब्धे यदन्यत्
१.१.२२ तन्वा वाचा धिया वा भजति बत जनः क्षुद्रतैव स्फुटेयम् ।
१.१.२३ एते तावद्वयं तु स्थिरतरमनसा विश्वपीडापहत्यै
१.१.२४ निश्शेषात्मानमेनं गुरुपवनपुराधीशमेवाश्रयामः ॥
१.१.३१ सत्त्वं यत्तत्पुराभ्यामपरिकलनतो मिर्मलं तेन तावद्
१.१.३२ भूतैर्भूतेनिद्रयैस्ते वपुरिति बहुशः श्रूयते व्यासवाक्यम् ।
१.१.३३ तत्स्वच्छत्वाद्यदच्छादितपरसुखचिद्जर्भनिर्भासरूपं
१.१.३४ तस्मिन् धन्या रमन्ते श्रुतिमतिमधुरे सुग्रहे विग्रहे ते ॥
१.१.४१ निष्कम्पे नित्यपूर्णे निरवधि परमानन्दपीयूषरूपे
१.१.४२ निर्लीनानेकमुक्तावलिसुभगतमे निर्मलब्रह्मसिन्धौ ।
१.१.४३ कल्लोलोल्लासतुल्यं खलु विमलतरं सत्त्वमाहुस्तदात्मा
१.१.४४ कस्मान्नो निष्कलस्त्वं सकल इति वचस्त्वत्कलास्वेव भूमन्! ॥
१.१.५१ निर्व्यापारोऽपि निष्कारणमज! भजसे यत्क्रियामीक्षणाख्यां
१.१.५२ तेनैवोदेति लीना प्रकृतिरसतिकल्पापि कल्पादिकाले ।
१.१.५३ तस्याः संशुद्धमंशं कमपि तमतिरोधायकं सत्त्वरूपं
१.१.५४ स त्वं धृत्वा दधासि स्वमहिमविभवाकुण्ठ! वैकुण्ट्ः! रूपम् ॥
१.१.६१ तत्ते प्रत्यग्रधाराधरललितकलायावलीकेलिकारं
१.१.६२ लावण्यस्यैकसारं सुकृतिजनदृशां पूर्णपुण्यावतारम् ।
१.१.६३ लक्ष्मीनिश्शङ्कलीलानिलयनममृतस्यन्दोहमन्तः
१.१.६४ सिञ्चत्सञ्चिन्तकानां वपुरनुकलये मारुतागारनाथ! ॥
१.१.७१ कष्ता ते सृष्टिचेष्टा बहुतरभवखेदावहा जीवभाजामित्येवं
१.१.७२ पूर्वमालोचितमजित! मया नैवमद्याभिजाने ।
१.१.७३ नो चेज्जीवाः कथं वा सधुरतरमिदं त्वद्वपुश्चिद्रसार्द्रं
१.१.७४ नेत्रैः श्रोत्रैश्च पीत्वा परमरससुधाम्भोधिपूरे रमेरन् ॥
१.१.८१ नम्राणां सन्निधत्ते सततमपि पुरस्तैरनभ्यार्थितानप्यर्थान्
१.१.८२ कामानजस्रं वितरति परमानन्दसान्द्रां गतिं च ।
१.१.८३ इत्थं निश्शेषलभ्यो निरवधिकफलः पारिजातो हरे! त्वं
१.१.८४ क्षुद्रं तं शक्रवाटीद्रुममभिलषति व्यर्थमर्थिव्रजोऽयम् ॥
१.१.९१ कारुण्यात्काममन्यं ददति खलु परे स्वात्मदस्त्वं विशेषा
१.१.९२ दैश्वर्यादीशतेऽन्ये जगति परजने स्वात्मनोऽपीश्वरस्त्वम् ।
१.१.९३ त्वय्युच्चैरारमन्ति प्रतिपदमधुरे चेतनाः स्फीतभाग्यास्त्वं
१.१.९४ चात्मारामेवेत्यतुलगुणगणाधार! शौरे! नमस्ते ॥
१.१.१०१ एश्वर्यं शङ्करादीश्वरविनियमनं विश्वतेजोहराणां
१.१.१०२ तेजस्संहारि वीर्यं विमलमपि यशो निस्पृहैश्चोपगीतम् ।
१.१.१०३ अङ्गासङ्गा सदा श्रीरखिलविदसि न क्वापि ते सङ्गवार्ता
१.१.१०४ तद्वातागारवासिन्! मुरहर! भगवच्छब्दमुख्याश्रयोऽसि ॥
१.२.११ सूर्यस्पर्धिकिरीटमूर्ध्वतिलकप्रोद्भासिफालान्तरं
१.२.१२ कारुण्याकुलनेत्रमार्द्रहसितोल्लासं सुनासापुटम् ।
१.२.१३ गण्डोद्यन्मकराभकुण्डलयुगं कण्ठोज्ज्वलत्कौस्तुभं
१.२.१४ त्वद्रूपं वनमाल्यहीरपटलश्रीवत्सदीप्रं भजे ॥
१.२.२१ केयूराङ्गदकङ्कणोत्तममहारत्नाङ्गुलीयाङ्कितश्रीमद्बाहुचतुष्कसङ्गतगदाशङ्खारिपङ्केरुहाम् ।
१.२.२२ काञ्चित्काञ्चिनकाञ्चिलाच्छितलसत्पीताम्बरालम्बिनीमालम्बे विमलाम्बुजद्युतिपदां मूर्तिं तवार्तिच्छिदम् ॥
१.२.३१ यत्त्रैलोक्यमहीयसोऽपि महितं सम्मोहनं मोहनात्
१.२.३२ कान्तं कान्तिनिधानतोऽपि मधुरं माधुर्यधुर्यादपि ।
१.२.३३ सौन्दर्योत्तरतोऽपि सुन्दरतरं त्वद्रूपमाश्चर्यतोऽप्याश्चर्यं
१.२.३४ भुवने न कस्य कुतुकं पुष्णाति विष्णो! विभो! ॥
१.२.४१ तत्तादृङ्मधुरात्मकं तव वपुः सम्प्राप्य सम्पन्मयी
१.२.४२ सा देवी परमोत्सुका चिरतरं नास्ते स्वभक्तेष्वपि ।
१.२.४३ तेनास्या बत कष्टमच्युत्! विभो! त्वद्रूपमानोज्ञकप्रेमस्थैर्यमयादचापलबलाच्चापल्यवार्तोदभूत् ॥
१.२.५१ लक्ष्मीस्तावकरामणीयकहृतैवेयं परेष्वस्थिरेत्
१.२.५२ यस्मिन्नन्यदपि प्रमाणमधुना वक्ष्यामि लक्ष्मीपते! ।
१.२.५३ ये त्वद्ध्य्नगुणानुकीर्तनरसासक्ता हि भक्ता जनास्
१.२.५४ तेष्वेषा वसति स्थिरैव दयितप्रस्तावदत्तादरा ॥
१.२.६१ एवम्भूतमनोज्ञतानवसुधानिष्यन्दसन्दोहनं
१.२.६२ त्वद्रूपं परचिद्रसायनमयं चेतोहरं शृण्वताम् ।
१.२.६३ सद्यः प्रेरयते मतिं मदयते रोमाञ्चयत्य्ङ्गकं
१.२.६४ व्यासिञ्चत्यपि शीतबाष्पविसरैरानन्दमूर्च्छोद्भवैः ॥
१.२.७१ एवम्भूततया हि भक्त्यभिहितो योगः स योगद्वयत्
१.२.७२ कर्मज्ञानमयाद्भृशोत्तमतरो योगीश्वरैर्गीयते ।
१.२.७३ सौन्दर्यैकरसात्मके त्वयि खलु प्रेमप्रकर्षात्मिका
१.२.७४ भक्तिर्निःश्रममेव विश्वपुरुषैर्लभ्या रमावल्लम्! ॥
१.२.८१ निष्कामं नियतस्वधर्मचरणं यत्कर्मयोगाभिधं
१.२.८२ तद्दूरेत्यफलं यदौपनिषदज्ञानोपलभ्यं पुनः ।
१.२.८३ तत्त्वव्यक्ततया सुदुर्गमतरं चित्तस्य तस्माद्विभो!
१.२.८४ त्वत्प्रेमात्मकभक्तिरेव सततं स्वदीयसी श्रेयसी ॥
१.२.९१ अत्यायासकराणि कर्मपटलान्याचर्य निर्यन्मला
१.२.९२ बोधे भक्तिपथेऽथवाप्युविततामायान्ति किं तावता ।
१.२.९३ क्लिष्ट्वा तर्कपथे परं तव वपुर्ब्रह्माख्यमन्ये पुनश्
१.२.९४ चित्तार्द्रत्वमृते विचिन्त्य बहुभिः सिध्यन्ति जन्मान्तरैः ॥
१.२.१०१ त्वद्भक्तिस्तु कथारसामृतज्ञरीनिर्मज्जनेन स्वयं
१.२.१०२ सिध्यन्ति विमलप्रषोधपदवीमक्लेशतस्तन्वती ।
१.२.१०३ सद्यः सिद्धिकरी जयत्ययि विभो! सैवास्तु मे त्वत्पद
१.२.१०४ प्रेमप्रौढिरसार्द्रता द्रुततरं वातालयाधीश्वर! ॥
१.३.११ पठन्तो नामानि प्रमदभरसिन्धौ निपतिताः
१.३.१२ स्मरन्तो रूपं ते वरद! कठयन्तो गुणकठाः ।
१.३.१३ चरन्तो ये भक्तास्त्वपि खलु रमन्ते परममु
१.३.१४ नहं धन्यान्मन्ये समधिगतसर्वाभिलषितान् ॥
१.३.२१ गदक्लिष्टं कष्टं तव चरणसेवारसभरे
१.३.२२ऽप्यनासक्तं चित्तं भवति बत विष्णो! कुरु दयाम् ।
१.३.२३ भवत्पादाम्भोजस्मरणरसिको नामनिवहा
१.३.२४ नहं गायंगायं कुहचन विवत्स्यामि विजने ॥
१.३.३१ कृपा ते जाता चेत्किमिव न हि लभ्यं तनुभृतां
१.३.३२ मदीयक्लेशौघप्रशमनदशा नाम कियती ।
१.३.३३ न के के लोकेऽस्मिन्ननिशमयि शोकाभिरहिता
१.३.३४ भवद्भक्ता मुक्ताः सुखगतिमसक्ता विदधते ॥
१.३.४१ मुनिप्रौढा रूढा जगति खलु गूढात्मगतयो
१.३.४२ भवत्पादाम्भोजस्मरणविरुजो नारद्मुखाः ।
१.३.४३ चरन्तीश्! स्वैरं सततपरिनिर्भातपरचित्
१.३.४४ सदानन्दाद्वैतप्रसरपरिमग्नाः किमपरम् ॥
१.३.५१ भवद्भक्तिः स्फीता भवतु मम सैव प्रशमये
१.३.५२ दशेषक्लेशौघं न खलु हृदि सन्देहकणिका ।
१.३.५३ न चेद्व्यासस्योक्तिस्तव च वचनं नैगमवचो
१.३.५४ भवेन्मिथ्या रथ्यापुरुषवचनप्रायमखिलम् ॥
१.३.६१ भवद्भक्तिस्तावत्प्रमुखमधुरा त्वाद्गुणरसात्
१.३.६२ मिमप्यारूढा चेदखिलपरितापप्रशमनी ।
१.३.६३ पूनश्चान्ते स्वान्ते विमलपरि बोधोदयमिलन्
१.३.६४ महानन्दाद्वैतं दिशति किमतः प्रार्थ्यमपरम् ॥
१.३.७१ विधूय क्लेशान्मे कुरु चरणयुग्मं धृतरसं
१.३.७२ भवत्क्षेत्रप्राप्तौ करमपि च ते पूजनविधौ ।
१.३.७३ भवन्मूर्त्यालोके नयनमथ ते पादतुलसी
१.३.७४ परिघ्राणे घ्राणं श्रवणमपि ते चारुचरिते ॥
१.३.८१ प्रभूताधिव्याधिप्रसभवलिते मामकहृदि
१.३.८२ त्वदीयं तद्रूपं परमरसचिद्रूपमुदियात् ।
१.३.८३ उदञ्चद्रोमाञ्चो गलितबहुहर्षाश्रूनिवहो
१.३.८४ यथा विस्मर्यासं दुरुपशमपीडापरिभवन् ॥
१.३.९१ मरुद्गेहाधीश्! त्वयि खलु पराञ्चोऽपि सुखिनो
१.३.९२ भवत्स्नेही सोऽहं सुबहु परितप्ये च किमिदम् ।
१.३.९३ अकीर्तिस्ते मा भूद्वरद! गदभारं प्रशमयन्
१.३.९४ भवत्भक्तोत्तंसं झटिति कुरु मां कंसदमन! ॥
१.३.१०१ किमुक्तैर्भूयोभिस्तव हि करुणा यावदुदियादहं
१.३.१०२ तावद्देव! प्रहितविविधार्तप्रलपितः ।
१.३.१०३ पुरः क्लृप्ते पादे वरद! तव नेष्यामि दिवसान्
१.३.१०४ यथाशक्ति व्यक्तं नतिनुतिनिषेवा विरचयन् ॥

२.४.११ कल्यतां मम कुरुष्व तावतीं कल्यते भवदुपासनं यया ।
२.४.१२ स्पष्टमष्टविधयोगचर्यया पुष्टयाशु तव तुष्टिमाप्नुयाम् ॥
२.४.२१ भ्रह्मचर्यदृढतादिभिर्यमैराप्ल्वादिनियमैश्च पाविताः ।
२.४.२२ कुर्महे दृढममी सुखासनं पङ्कजाद्यमपि वा भवत्पराः ॥
२.४.३१ तारमन्तरनुचिन्त्य सन्ततं प्राणवायुमभियम्य निर्मलाः ।
२.४.३२ इन्द्रियाणि विषयादथापहृत्यास्महे भवदुपासनोन्मुखाः ॥
२.४.४१ अस्फुटे वपुषि प्रयत्नतो धारयेम धिषणां मुहुर्मुहुः ।
२.४.४२ तेन भक्तिरसमन्तराद्रतामुद्वहेम भवदङ्घ्रिचिन्तकाः ॥
२.४.५१ विस्फुटावयवभेदसुन्दरं त्वद्वपुः सुचिरशीलनावशात् ।
२.४.५२ अश्रमं मनसि चिन्तयामहे ध्यानयोगनिरतास्त्वदाश्रयाः ॥
२.४.६१ ध्यायतां सकलमूर्तिमीदृशीमुन्मिषन्मधुरताहृतात्मनाम् ।
२.४.६२ सान्द्रमोदरसरूपमान्तरं ब्रह्म रूपमयि! तेऽविभासते ॥
२.४.७१ तत्समास्वदनरूपिणीं स्थितिं त्वत्समाधिमयि विश्वनायक! ।
२.४.७२ आश्रिताः पुनरतः परिच्युतावारभेमहि च धारणादिकम् ॥
२.४.८१ इत्थमभ्यसननिर्भरोल्लसत्त्वत्परात्मसुखकल्पितोत्सवाः ।
२.४.८२ मुक्तभक्तकुलमौलितां गताः सञ्चरेम शुकनारदादिवत् ॥
२.४.९१ त्वत्समाधिविजये तु यः पुनर्मङ्क्षु मोक्षरसिकः क्रमेण वा ।ण्
२.४.९२ योगवश्यमनिलं षडाश्रयैरुन्नयत्यज! सुषुम्णया शनैः ॥
२.४.१०१ लिङ्गदेहमपि सन्त्यजन्नथो लीयते त्वयि परे निराग्रहः ।
२.४.१०२ ऊर्ध्वलोककुतुकी तु मूर्धतः सार्धमेव करणैर्निरीयते ॥
२.४.१११ अग्निवासरवलर्क्षपक्षगैरुत्तरायणजुषा च दैवतैः ।
२.४.११२ प्रापितो रविपदं भवत्परो मोदवान् ध्रुवपदान्तमीयते ॥
२.४.१२१ आस्थितोऽथ महरालये यदा शेषवक्त्रदहनोष्मणार्द्यते ।
२.४.१२२ ईयते भवदुपाश्रयस्तदा वेधसः पदमतः पुरैव वा ॥
२.४.१३१ तत्र वा तव पदेऽथवा वसन् प्राकृतप्रलय एति मुक्तताम् ।
२.४.१३२ स्वेच्छया खलु पुरापि मुच्यते संचिभिद्य जगदण्डमोजसा ॥
२.४.१४१ तस्य च क्षितिपयोमहोनिलद्योमहत्प्रकृतिसप्तकावृती ।
२.४.१४२ तत्तदात्मकतया विशन् सुखी याति ते पदमनावृतं विभो! ॥
२.४.१५१ अर्चिरादिगतिमीदृशीं व्रजन् विच्युतिं न भजते जगत्पते! ।
२.४.१५२ सच्चिदीत्मक! भवद्गुणोदयानुच्चरन्तमनिलेश! पाहि माम् ॥
२.५.११ व्यक्ताव्यक्तमिदं न किञ्चिदभवत्प्राक्प्राकृतप्रक्षये
२.५.१२ मायायां गुणसाम्यरुद्धविकृतौ त्वय्यागतायां लयम् ।
२.५.१३ नो मृत्युश्च तदामृतं च समभून्नाह्नो न रात्रेः स्थिति
२.५.१४ स्तत्रैकस्त्वमशिष्यथाः किल परानन्दप्रकाशात्मना ॥
२.५.२१ कालः कर्म गुणाश्च जीवनिवहा विश्वं च कार्यं विभो!
२.५.२२ चिल्लीलारतिमेयुषि त्वयि तदा निर्लीनतामाययुः ।
२.५.२३ तेषां नैव वदन्त्यसत्त्वमयि भोः! शक्त्यात्मना तिष्ठताम्
२.५.२४ नो चेत्किं गगनप्रसुनसदृशां भूयो भवेत्सम्भवः ॥
२.५.३१ एवञ्च द्विपरार्धकालविगतावीक्षां सिसृक्षात्मिकां
२.५.३२ बिभ्राणे त्वयि चुक्षुमे त्रिभुवनीभावाय माया स्वयम् ।
२.५.३३ मायातः खलु कालशक्तिरखिलादृष्टं स्वभावोऽपि च
२.५.३४ प्रादुर्भूय गुणान् विकास्य विदधुस्तस्याः सहायक्रियाम् ॥
२.५.४१ मायासन्निहितोऽप्रविष्टवपुषा साक्षीति गीतो भवान्
२.५.४२ भेदैस्तां प्रतिबिम्बतो विविशिवान् जीवोऽपि नैवापरः ।
२.५.४३ कालादिप्रतिबोधिताथ भवता सञ्चोदिता च स्वयं
२.५.४४ माया सा खलु बुद्धितत्त्वमसृजद्योऽसौ महानुच्यते ॥
२.५.५१ तत्रासौ त्रिगुणात्मकोऽपि च महान् सत्त्वप्रधानः स्वयं
२.५.५२ जीवेऽस्मिन् खलु निर्विकल्पमहमित्युद्बोधनिष्पादकः ।
२.५.५३ चक्रेऽ स्मिन् सविकल्पबोधकमहन्तत्त्वं महान् खल्वसु
२.५.५४ संपुष्टं त्रिगुणैस्तमोतिबहुलं विष्णो! भवत्प्रेरणात् ॥
२.५.६१ सोऽहं च त्रिगुणक्रमात्त्रिविधतामासाद्यवैकारिको
२.५.६२ भूयस्तैजसतामसाविति भवन्नाद्येन सत्त्वात्मना ।
२.५.६३ देवानिद्रियमानिनोऽकृत दिशावातार्कपाश्यश्विनो
२.५.६४ वह्नीन्द्राच्युतमित्रकान् विधुविधिश्रीरुद्रशारीरकान् ॥
२.५.७१ भूमन्! मानसबुद्ध्यहङ्कृतिमिलच्चित्ताख्यवृत्त्यन्वितं
२.५.७२ तच्चान्तः करणं विभो! तव बलात्सत्त्वांशेवासृजत् ।
२.५.७३ जातस्तैजसतो दशेन्द्रियगणस्तत्तामसांशात्पुन
२.५.७४ स्तन्मात्रं नभसो मरुत्पुरपते! शब्दोऽजनि त्वद्बलात् ॥
२.५.८१ शब्दाद्व्याम ततः ससर्जिथ विभो! स्पर्शं ततो मारुतं
२.५.८२ तस्माद्रूपमतो महोऽथच रसं तोयं गन्धं महीम् ।
२.५.८३ एवं माधव! पूर्वपूर्वकलनादाद्याद्यधर्मान्वितं
२.५.८४ भूतग्राममिमं त्वमेव भगवन्! प्राकाशयस्तामसात् ॥
२.५.९१ एते भूतगणास्तथेन्द्रियगणा देवाश्च जाताः पृथङ्
२.५.९२ नो शेकुर्भुवनाण्डनिर्मितिविधादेवैरमीभिस्तदा ।
२.५.९३ त्वं नानाविधसूक्तिभिर्नुतगुणस्तत्त्वान्यमून्याविशं
२.५.९४ श्चेष्टाशक्तिमुदीर्य तानि बटयन् हैरण्यमण्डं व्यधाः ॥
२.५.१०१ अण्डं तत्खलु पूर्वसृष्टसलिलेऽतिष्ठत्सहस्रं समा
२.५.१०२ निर्बिन्दन्नकृथाश्चतुर्दशजगद्रूपं विराडाह्वयम् ।
२.५.१०३ साहस्रैः करपादमूर्धनीवहैर्निश्शेषजीवात्मको
२.५.१०४ निर्भातोऽसि मरुत्पुराधिप! स मां त्रायस्व सर्वामयात् ॥
२.६.११ एवं चतुर्दशजगन्मयतां गतस्य
२.६.१२ पातालमीश! तव पादतलं वदन्ति ।
२.६.१३ पादोर्ध्वदेशमपि देव! रसातलं त
२.६.१४ गुल्फद्वयं खलु महातलमद्भुतात्मन् ॥
२.६.२१ जङ्घे तलातलमथो सुतलं च जान्
२.६.२२ किञ्चोरुभागयुगलं वितलातेले द्वे ।
२.६.२३ क्षोणीतलं जघनमम्बरमङ्ग! नाभिर्
२.६.२४ वक्षश्च शक्रनिलयस्तव चक्रेपाणे! ॥
२.६.३१ ग्रीवा महस्तव मुखं च जनस्तपस्तु
२.६.३२ फालं शिरस्तव समस्तमयस्य सत्यम् ।
२.६.३३ एवं जगन्मयन्तयो! जगदाश्रीतैर
२.६.३४ प्यन्यैर्निबद्धवपुषे भगवन्! नमस्ते ॥
२.६.४१ त्वद्ब्रह्मरन्ध्रपदमीश्वर! विश्वकन्द
२.६.४२ च्छन्दांसि केशष्! धनास्तव केशपाशाः ।
२.६.४३ उल्लासिचिल्लियुगलं द्रुहिणस्य गेहं
२.६.४४ पक्ष्माणि रात्रिदिवसौ सविता च नेत्रे ॥
२.६.५१ निश्शेषविश्वरचना च कटाक्षमोक्षः
२.६.५२ कर्णौ दिशोऽश्वियुगलं तव नासिके द्वे ।
२.६.५३ लोभत्रपे च भगवन्नधरोत्तरोष्ठौ
२.६.५४ तारागणाश्च रदनाः शमनश्च दंष्ट्रा ॥
२.६.६१ माया विलासहसितं श्वसितं समीरो
२.६.६२ जिह्वा जलं वचनमीश्! शकुन्तपङ्क्तिः ।
२.६.६३ सिद्धादयः स्वरगणा मुखरन्ध्रमग्निर्
२.६.६४ देवा भुजाः स्तनयुगं तव धर्मदेवः ॥
२.६.७१ पृष्ठं त्वधर्मैह देव! मनः सुधांशु
२.६.७२ रव्यक्तमेव हृदयाम्बुजमम्नुजाक्ष! ।
२.६.७३ कुक्षिः समुद्रनिवहा वसनं तु सन्ध्ये
२.६.७४ शेफः प्रजापतिरसौ वृष्णौ च मित्रः ॥
२.६.८१ श्रोणीस्थलं मृगगणाः पदयोर्नखास्ते
२.६.८२ हस्त्य्ष्ट्रसैन्धवमुखा गमनं तु कालः ।
२.६.८३ विप्रादिवर्णभवनं वदनाब्जबाहु
२.६.८४ चारूरुयुग्मचरणंकरुणाम्बुधे! ते ॥
२.६.९१ संसारचक्रमायि चक्रधर! क्रियास्ते
२.६.९२ वीर्यं महासुरगणोऽस्थिकुलानि शैलाः ।
२.६.९३ नाड्यः सरित्समुदयास्तरवश्च रोम
२.६.९४ जीयादिदं वपुरनिर्वचनीयमीश्! ॥
२.६.१०१ ईदृग्जगन्मयवपुस्तव कर्मभाजां
२.६.१०२ कर्मावसानसमये स्मरणीयमाहुः ।
२.६.१०३ तस्यान्तरात्मवपुषे विमलात्मने ते
२.६.१०४ वातालयाधिप! नमोऽस्तु निरुन्धि रोगान् ॥
२.६.१०५ एवं देव! चतुर्दशात्मकजगद्रूपेण जातः पुनस्
२.६.१०६ तस्योधर्वं खलु सत्यलोकनिकलये जातोऽसि धाता स्वयम् ।
२.६.१०७ यं शंसन्ति हिरण्यगर्भमखिलत्रैलोक्यजीवात्मकं
२.६.१०८ योऽभूत्स्फीतरजोविकारविकसन्नानासिसृक्षारसः ॥
२.७.२१ सोऽयं विश्वविसर्गदत्तहृदयः संपश्यमानः स्वयं
२.७.२२ बोधं खल्वनवाप्य विश्वविषयं हि चिन्ताकुलस्तस्थिवान् ।
२.७.२३ तावत्त्वं जगतां पते! तप तपेत्येवं हि वैहायसीं
२.७.२४ वाणीमेनमशिश्रवः श्रुतिसुखां कुर्वंस्तपःप्रेरणाम् ॥
२.७.३१ कोऽसौ मामवदत्पुमानिति जलापूर्णे जगन्मण्डले
२.७.३२ दिक्षूद्वीक्ष्य किमप्यनीक्षितवता वाक्यार्थमुत्पश्यता ।
२.७.३३ दिव्यं वर्षसहस्रमात्ततपसा तेन त्वमाराधितस्
२.७.३४ तस्मै दर्शितवानसि स्वनिलयं वैकुण्ठमेकाद्भुतम् ॥
२.७.४१ माया यत्र कदापि नो विकुरुते भाते जगद्भ्यते बहिः
२.७.४२ शोकक्रोधविमोहसाध्वसमुखा भावास्तु दूरं गताः ।
२.७.४३ सान्द्रानन्दझरी च यत्र परमज्योतिः प्रकाशात्मके
२.७.४४ तत्ते धाम विभावितं विजयते वैकुण्ठरूपं विभो! ॥
२.७.५१ यस्मिन्नाम चतुर्भुजा हरिमणिश्यामावदातत्विषो
२.७.५२ नानाभूषणरत्नदीपितदिशो राजद्विमानालयाः ।
२.७.५३ भक्तिप्राप्ततथाविधोन्नतपदा दीव्यन्ति दिव्यो जनास्
२.७.५४ तत्ते धाम निरस्तसर्वशमलं वैकुण्ठरूपं जयेत् ॥
२.७.६१ नानादिव्यवधूजनैरभिवृता विद्युल्लतातुल्यया
२.७.६२ विश्वोन्मादनहृद्यगात्रलतया विद्योतिताशान्तरा ।
२.७.६३ त्वत्पादाम्बुजसौरमैककुतुकाल्लक्ष्मीः स्वयं लक्ष्यते
२.७.६४ यस्मिन् विस्मयनीयदिव्यविभवा तत्ते ओअदं देहि मे ॥
२.७.७१ तत्रैवं प्रतिदर्शिते निजपदे रत्नासनाध्यासितं
२.७.७२ भास्वत्कोटिलसत्किरीटकटकाद्याकल्पदीप्राकृति ।
२.७.७३ श्रीवत्साङ्कितमात्तकौस्तुभणिच्छायारुणं कारणं
२.७.७४ विश्वेषां तव रूपमैक्षत विधिस्तत्ते विभो! भातु मे ॥
२.७.८१ कालाम्भोदकलायकोमलरुची चक्रेण चक्रं दिशा
२.७.८२ मावृण्वानमुदारमन्दहसितस्यन्दप्रसन्नाननम् ।
२.७.८३ राजत्कम्बुगदारिपङ्कजधरश्रीमद्भुजामण्डलं
२.७.८४ स्रष्टुस्तुष्टिकरं वपुस्तव विभो! मद्रोगमुद्वासयेत् ॥
२.७.९१ दृष्ट्वा सम्भृतसम्भ्रमः कमलभूस्त्वत्पादपाथोरुहे
२.७.९२ हर्षावेशवशंवदो निपतितः प्रीत्या कृतार्थीभवन् ।
२.७.९३ जानास्येव मनीषितं मम विभो! ज्ञानं तदापादय
२.७.९४ द्वैताद्वैतभवत्स्वरूपपरमित्याचष्ट तं त्वां भजे ॥
२.७.१०१ आताम्रे चरणे विनम्रमथ तं हस्तेन हस्ते स्पृशन्
२.७.१०२ बोधस्ते भविता न सर्गविधिभिर्बन्दोऽपि सञ्जायते ।
२.७.१०३ इत्याभाष्य गिरं प्रतोष्य्त नितरां तच्चित्तगूढः स्वयं
२.७.१०४ सृष्टौ तं समुदैरयः स भगवन्नुल्लासयोल्लाघताम् ॥

३.८.११ एवं तावत्प्राकृतप्रक्षयान्ते ब्राह्मे कल्पे ह्यादिमे लब्धजन्मा ।
३.८.१२ ब्रह्मा भूयस्त्वत्त एवाप्य वेदान् सृष्टिं चक्रे पूर्वकल्पोपमानाम् ॥
३.८.२१ सोऽयं चतुर्युगसहस्रमितान्यहानि
३.८.२२ तावन्मिताश्च रजनीर्बहुशो निनाय ।
३.८.२३ निद्रात्यसौ त्वयि निलीय समं स्वसृष्टैर्
३.८.२४ नैमित्तिकप्रलयमाहुरतोऽस्य रात्रिम् ॥
३.८.३१ अस्मादृशां पुनरहर्मुखकृत्यतुल्यां
३.८.३२ सृष्टिं करोत्यनुदिनं स भवत्प्रसादात् ।
३.८.३३ प्राग्ब्राह्मकल्पजनुषां च परायुषां तु
३.८.३४ सुप्तप्रबोधनसमास्ति तदा विसृष्टिः ॥
३.८.४१ पञ्चाशदब्दमधुना स्ववयोर्धरूपम्
३.८.४२ एकं परार्धमतिवृत्य हि वर्ततेऽसौ ।
३.८.४३ तत्रान्त्यरात्रिजनितान् कथयामि भूमन्!
३.८.४४ पश्चाद्दिनावतरणे च भवद्विलासान् ॥
३.८.५१ दिनावसानेऽथ सरोजयोनिः सुषुप्तिकामस्त्वयि सन्निलिल्ये ।
३.८.५२ जगन्ति च त्वज्जठरं समीयुस्तदेदमेकार्णवमास विश्वम् ॥
३.८.६१ तवैव वेषे फणिराजि शेषे जलैकशेषे भुवने स्म शेषे ।
३.८.६२ आनन्दसान्द्रानुभवस्वरूपः स्वयोगनिद्रापरिमुद्रितात्मा ॥
३.८.७१ कालाख्यशक्तिं प्रलयावसाने प्रबोधयेत्यादिशता किलादौ ।
३.८.७२ त्वया प्रसुप्तं परिसुप्तशक्तिव्रजेन तत्राखिलजीवधाम्ना ॥
३.८.८१ चतुर्युगाणां च सहस्रमेवं त्वयि प्रसुप्ते पुनरद्वितीये ।
३.८.८२ कालाख्यशक्तिः प्रथमप्रबुद्धा प्रावोधयत्त्वां किल विश्वनाथ ॥
३.८.९१ विबुध्य च त्वं जलगर्भशायिन्! विलोक्य लोकानखिलान् प्रलीनान् ।
३.८.९२ तेष्वेव सूक्ष्मात्मतया निजान्तः स्थितेषु विश्वेषु ददाथ दृष्टिम् ॥
३.८.१०१ ततस्त्वदीयादयि! नाभिरन्ध्रादुदञ्चितं किञ्चन दिव्यपद्मम् ।
३.८.१०२ निलीननिश्शेषपदार्थमालासङ्क्षेपरूपं मुकुलायमानम् ॥
३.८.१११ तदेतदम्भोरुहकुड्मलं ते कलेबरात्तोयपथे प्ररूड्ःम् ।
३.८.११२ बहिर्निरीतं परितः स्फुरद्भिः स्वधामभिर्ध्वान्तमलं न्यकृन्तत् ॥
३.८.१२१ संफुल्लपत्रे नितरां विचित्रे तस्मिन् भवद्वीर्यधृते सरोजे ।
३.८.१२२ स पद्मजन्मा विधिराविरासीत्स्वयंप्रबुद्धाखिलवेदराशिः ॥
३.८.१३१ अस्मिन् परात्मन्! ननु पाद्मकल्पे त्वमित्थमुत्थापितपद्मयोनिः ।
३.८.१३२ अनन्तभुमा मम रोगराशिं निरुन्धि वातालयवास्! विष्णो! ॥
३.९.११ स्थितः स कमलोद्भवस्तव हि नाभिपङ्केरुहे
३.९.१२ कुतः स्विदिदमम्बुधावुदितमित्यनालोकअयन् ।
३.९.१३ तदीक्षणकुतूहलात्प्रतिदिशं विवृत्ताननश्
३.९.१४ चतुर्वदनतामगाद्विकसदष्टदृष्ट्यम्बुजाम् ॥
३.९.२१ महार्णवविघूर्ण्तं कमलमेव तत्केवलं
३.९.२२ विलोक्य तदुपाश्रयं तव तनुं तु नालोकयन् ।
३.९.२३ क एष कमलोदरे महति निस्सहायो ह्यहं
३.९.२४ कुतः स्विदिदमम्बुजं समजनीति चिन्तामगात् ॥
३.९.३१ अमुष्य हि सरोरुहः किमपि कारणं सम्भवेद्
३.९.३२ इतिस्म कृतनिश्चयः स खलु नालरन्ध्राध्वना ।
३.९.३३ सयोगबलविद्यया समवरूढवान् प्रौढधीस्
३.९.३४ त्वदीयमतिमोहनं न तु कलेबरं दृष्टवान् ॥
३.९.४१ ततः सकलनालिकाविवरमार्गगो मार्गयन्
३.९.४२ प्रय्स्य शतवत्सरं किमपि नैव सन्दृष्टवान् ।
३.९.४३ निवृत्य कमलोदरे सुखनिषण्ण एकाग्रधीः
३.९.४४ समाधिबलमादधे भवदनुग्रहैकाग्रही ॥
३.९.५१ शतेन परिवत्सरैर्दृढसमाधिबन्धोल्लसत्
३.९.५२ प्रबोधविश्दीकृतः स खलु पद्मिनीसम्भवः ।
३.९.५३ अदृष्टचरमद्भुतं तव हि रूपमन्तर्दृशा
३.९.५४ व्यचष्ट परितुष्टधीर्भुजगभोगभागाश्रयम् ॥
३.९.६१ किरीटमकृटोल्लसत्कटकहारकेयूरयुग्
३.९.६२ मणिस्फुरितमेखलं सुपरिवीतपीताम्बरम् ।
३.९.६३ कलायकुसुमप्रभं गलतलोल्लसत्कौस्तुभं
३.९.६४ वपुस्तदयि! भावये कमलजन्मने दर्शितम् ॥
३.९.७१ श्रुतिप्रकरदर्शितप्रचुरवैभव! श्रीपते!
३.९.७२ हरे! जय जय प्रभो! पदमुपैषि दिष्ट्या दृशोः ।
३.९.७३ कुरुष्व धियमाशु मे भुवननिर्मितौ कर्मठाम्
३.९.७४ इति द्रुहिणवर्णितस्वगुणबंहिमा पाहि माम् ॥
३.९.८१ लभस्व भुवनत्रयीरचनदक्षतामक्षतां
३.९.८२ गृहाण मदनुग्रहं कुरु तपश्च भूयो विधे! ।
३.९.८३ भवत्वखिलसाधनी मयि च भक्तिरत्युत्कटे
३.९.८४ त्युदीर्य गिरमादधा मुदितचेतसं वेधसम् ॥
३.९.९१ शतं कृततपास्ततः स खलु दिव्यसंवत्सरा
३.९.९२ नवाप्य च तपोबलं मतिबलं च पूर्वाधिकम् ।
३.९.९३ उदीक्ष्य किल कम्पितं पयसि पङ्कजं वायुना
३.९.९४ भवत्बलविजृम्भितः पवनपाथसी पीतवान् ॥
३.९.१०१ तवैव कृपया पुनः सरसिजेन तेनैव स
३.९.१०२ प्रकल्प्य भुवनत्रयीं प्रववृते प्रजानिर्मितौ ।
३.९.१०३ तथाविधकृपाभरो गुरुमरुत्पुराधीश्वर!
३.९.१०४ त्वमाशु परिपाहि मां गुरुदयोक्षितैरीक्षितैः ॥
३.१०.११ वैकुण्ट्ः! वर्धितबलोऽथ भवत्प्रसादा
३.१०.१२ दम्भोजयोनिरसृजत्किल जीवदेहान् ।
३.१०.१३ स्थास्नूनि भूरुहमयानि तथा तिरश्चां
३.१०.१४ जातीर्मनुष्यनिवहानपि देवभेदान् ॥
३.१०.२१ मिथ्याग्रहास्मिमतिरागविकोपभीतिर्
३.१०.२२ अज्ञानवृत्तिमिति पञ्चविधां स सृष्ट्वा ।
३.१०.२३ उद्दामतामसपदार्थविधानदूनस्
३.१०.२४ तेने त्वदीयचरणस्मरणं विशुद्ध्यै ॥
३.१०.३१ तावत्ससर्ज मनसा सनकं सनन्दं
३.१०.३२ भूयं सनातनमुनिं च सनत्कुमारम् ।
३.१०.३३ ते सृष्टिकर्मणि तु तेन नियुज्यमानास्
३.१०.३४ त्वत्पादभक्तिरसिका जगृहुर्न वाणीम् ॥
३.१०.४१ तावत्प्रकोपमुदितं प्रतिरुन्धतोऽस्य
३.१०.४२ भ्रूमध्यतोऽजनि मृडो भवदेकदेशः ।
३.१०.४३ नामानि मे कुरु पदानि च हा विरिञ्चेत्
३.१०.४४ यदौ रुरोद्किल तेन स रुद्रनामा ॥
३.१०.५१ एकादशाह्वयतया च विभिन्नरूपं
३.१०.५२ रुद्रं विधाय दयिता वनिताश्च दत्त्वा ।
३.१०.५३ तावन्त्यदत्त च पदानि भवत्प्रणुन्नः
३.१०.५४ प्राह प्रजाविरचनाय च सदारं तम् ॥
३.१०.६१ रुद्राभिसृष्तभयदाकृतिरुद्रसङ्घ
३.१०.६२ संपूर्यमाणाभुवनत्रयभीतचेताः ।
३.१०.६३ मा मा प्रजाः सृज तपश्चर मङ्गलायेत्
३.१०.६४ याचष्ट तं कमलभूर्भवदीरितात्मा ॥
३.१०.७१ तस्याथ सर्गरसिकस्य मरीचिरत्रिस्
३.१०.७२ तत्राङ्गिराः क्रतुमिनिः पुलहः पुलस्त्यः ।
३.१०.७३ अङ्गादजयत भृगुश्च वसिष्ठदक्षौ
३.१०.७४ श्रीनारदश्च भगवान् भवदङ्घ्रिदासः ॥
३.१०.८१ धर्मादिकानभ्सृजन्नथ कर्दमं च
३.१०.८२ वाणीं विधाय विधिरङ्गजसङ्कुलोऽभूत् ।
३.१०.८३ त्वद्बोधितैः सनकदक्षमुखैस्तनूजैर्
३.१०.८४ उद्बोधितश्च विरराम तमो विमुञ्चन् ॥
३.१०.९१ देवान् पुराणनिवहानपि सर्वविद्याः
३.१०.९२ कुर्वन्निजाननगणाच्चतुराननोऽसौ ।
३.१०.९३ पुत्रेषु तेषु विनिधाय स सर्गवृद्धिम्
३.१०.९४ अप्राप्नुवंस्तव पदाम्बुजमाश्रितोऽभूत् ॥
३.१०.१०१ जानन्नुपायमथ देहमजो विभज्य
३.१०.१०२ स्त्रीपुंसभावमभजन्मनुतद्वधूभ्याम् ।
३.१०.१०३ ताभ्यां च मानुषकुलानि विवर्धयंस्त्वं
३.१०.१०४ गोविन्द! मारुतपुराधिप! रुन्धि रोगान् ॥
३.११.११ क्रमेण सर्गे परिवर्धमाने कदापि दिव्याः सनकादयस्ते ।
३.११.१२ भवद्विलोकाय विकुण्ठलोकं प्रपेदिरे मारुतमन्दिरेश! ॥
३.११.२१ मनोज्ञनैः श्रेयसकाननाद्यैरनेकवापमिणिमन्दिरैश्च ।
३.११.२२ अनोपमं तं भवतो निकेतं मुनीश्वराः प्रापुरतीतकक्ष्याः ॥
३.११.३१ भवद्दिदृक्षून् भवनं विविक्षून् द्वाःस्थौ जयस्तान् विजयोऽप्यरुन्धाम् ।
३.११.३२ तेषां च चित्ते पदमाप कोपः सर्वं भवत्प्रेरणयैव भूमन् ॥
३.११.४१ वैकुण्ठलोकानुचितप्रचेष्तौ कष्टौ युवां दैत्यगतिं भजेतम् ।
३.११.४२ इति प्रशप्तौ भवदाश्रयौ तौ हरिस्मृतिर्नोऽस्त्विति नेमतुस्तान् ॥
३.११.५१ तेदेतदाज्ञाय भवानवाप्तः सहैव लक्ष्म्या बहिरम्बुजाक्ष! ।
३.११.५२ खगेश्वरांसार्पितचारुबाहुरानन्दयंस्तीनभिराममूर्त्या ॥
३.११.६१ प्रसाद्य गीर्भिः स्तुवतो मुनीन्द्राननन्यनाथावथ पार्षदौ तौ ।
३.११.६२ संरम्भयोगेन भवैस्त्रिभिर्मामुपेतमित्यात्तकृपां न्यगादीः ॥
३.११.७१ त्वदीयभृत्यौ किल काश्यपात्तौ सुरारिवीरावुदितौ दितौ द्वौ ।
३.११.७२ सन्ध्यासमुत्पादनकष्टचेष्तौ यमौ च लोकस्य यमाविवायौ ॥
३.११.८१ हिरण्यपूर्वः कशिपुः किलैकः पुरो हिरण्याक्ष इति प्रतीतः ।
३.११.८२ उभौ भवन्नाथमशेषलोकं रुषा न्यरुन्धां निजवासनान्धौ ॥
३.११.९१ तयोर्हिरण्याक्षमहासुरेन्द्रो रणाय धावन्ननवाप्तवैरी ।
३.११.९२ भवत्प्रियां क्ष्मां सलिले निमज्ज्य चचार गर्वाद्विनदन् गदावान् ॥
३.११.१०१ ततो जलेशात्सदृशं भवन्तं निशम्य बभ्राम गवेषयंस्त्वाम् ।
३.११.१०२ भक्तैकदृश्यः स कृपानिधे! त्वं निरुन्धि रोगान्मरुदालयेश! ॥
३.१२.११ स्वायम्भुवो मनुरथो जनसर्गशीलो
३.१२.१२ दृष्ट्वा महीमसमये सलिले निमघ्नाम् ।ष्
३.१२.१३ स्रष्टारमाप शरणं भवदङ्घ्रिसेवा
३.१२.१४ तुष्टाशयं मुनिजनैः सह सत्यलोके ॥
३.१२.२१ कष्टं प्रजाः सृजति मय्यवनी निमग्ना
३.१२.२२ स्थानं सरोजभव! कल्पय तत्प्रजानाम् ।
३.१२.२३ इत्येवमेष कथितो मनुनि स्वयम्भू
३.१२.२४ रम्भोरुहाक्ष! तव पादयुगं व्यचिन्तीत् ॥
३.१२.३१ हा हा विभो! जलमहं न्यपिबं पुरस्ताद्
३.१२.३२ अद्यापि मज्जति मही किमहं करोमि ।
३.१२.३३ इत्थं त्वदङ्घ्रियुगलं शरणं यतोऽस्य
३.१२.३४ नासापुटात्समभवः शिशुकोलरूपी ॥
३.१२.४१ अङ्गुष्ट्ःमात्रवपुरुत्पतितः पुरस्ताद्
३.१२.४२ भूयोऽथ कुम्भिसदृशः समजृम्भथास्त्वम् ।
३.१२.४३ अभ्रे तथाविधमुदीक्ष्य भवन्तमुच्चैर्
३.१२.४४ विस्मेरतां विधिरगात्सह सूनुभिः स्वैः ॥
३.१२.५१ कोऽसावचिन्त्यमहिमा किटिरुत्थितो मे
३.१२.५२ घोणापुटात्किमु भवेदजितस्य माया ।
३.१२.५३ इत्थं विचिन्तयति धातरिशैलमात्रः
३.१२.५४ सद्यो भवन् किल जगर्जिथ घोरघोरम् ॥
३.१२.६१ तं ते निनादमुपकर्ण्य जनस्तपःस्थाः
३.१२.६२ सत्यस्थिताश्च मुनयो नुनुवुर्भवन्तम् ।
३.१२.६३ तत्स्तोत्रहर्षुलमनाः परिणद्य भूयस्
३.१२.६४ तोयाशयं विपुलमूर्तिरवातरस्त्वम् ॥
३.१२.७१ ऊर्ध्वप्रसारिपरिधूम्राविधूतरोमा
३.१२.७२ प्रोत्क्षिप्तवालधिरवाङ्मुखघोरघोणः ।
३.१२.७३ तूर्णप्रदीर्णजलदः परिघूर्णदक्ष्णा
३.१२.७४ स्तोत्न्मुनीच्छिशिरयन्नवतेरिथ त्वम् ॥
३.१२.८१ अन्तर्जलं तदनु सङ्कुलनक्रचक्रं
३.१२.८२ भ्राम्यत्तिमिङ्गिलकुलं कलुषोर्मिमालम् ।
३.१२.८३ आविश्य भीषणरवेण रसातलस्था
३.१२.८४ नाकम्पयन् वसुमतीमगवेषयस्त्वम् ॥
३.१२.९१ दृष्ट्वाथ दैत्यहतकेन रसातलान्ते
३.१२.९२ संवेशितां झटिति कूटकिटिर्विभो! त्वम् ।
३.१२.९३ आपातुकानविगणय्य सुरारिखेटान्
३.१२.९४ दंष्ट्राङ्कुरेण वसुधामदधाः सलीलम् ॥
३.१२.१०१ अभ्युद्धरन्नथ धरां दशनाग्रलग्न
३.१२.१०२ मुस्ताङ्कुराङ्कित इवाधिकपीवरात्मा ।
३.१२.१०३ उद्धातघोरसलिलाज्जलधेरुदञ्चन्
३.१२.१०४ क्तीडावराहवपुरीश्वर! पाहि रोगात् ॥
३.१३.११ हिरण्याक्षं तावद्वरद! भवदन्वेषणपरं
३.१३.१२ चरन्तं सांवर्ते पयसि निजजङ्घापरिमिते ।
३.१३.१३ भवद्भुक्तो गत्वा कपटपटुधीर्नारदमुनिः
३.१३.१४ शनैरूचे नन्दन् दनुजमपि निन्दंस्तव बलम् ॥
३.१३.२१ स मायावी विष्णुर्हरति भवदीयं वसुमतीं
३.१३.२२ प्रभो! कष्टं कष्टं किमिदमिति तेनाभिगदितः ।
३.१३.२३ नदन् क्वासौ क्वासाविति स मुनिना दर्शितप्थो
३.१३.२४ भवन्तं संप्रापद्धरणिधरमुद्यन्तमुदकात् ॥
३.१३.३१ अहो आरण्योऽयं मृग इति हसन्तं बहुतरैर्
३.१३.३२ दुरुक्तैर्विध्यन्तं दितिसुतमवज्ञाय भगवन्! ।
३.१३.३३ महीं दृष्ट्वा दंष्ट्राशिरसि चकितां स्वेन महसा
३.१३.३४ पयोधावाधाय प्रसभमुदयुङ्क्था मृधविधौ ॥
३.१३.४१ गदापाणौ दैत्ये त्वमपि हि गृहीतोन्नतगदो
३.१३.४२ नियुद्धेन क्रीडन् घटघटरवोद्घुष्टवियता ।
३.१३.४३ रणालोकैत्सुक्यान्मिलति सुरसङ्घे द्रुतममुं
३.१३.४४ निरुन्ध्याः सन्ध्यातः प्रथममिति धात्रा जगदिषे ॥
३.१३.५१ गदोन्मर्दे तस्मिंस्तव खलु गदायां दितिभुवो
३.१३.५२ गदाघाताद्भूमौ झटिति पतितायामहह भोः! ।
३.१३.५३ मृदुस्मेरास्यस्त्वं दनुजकुलनिर्मूलनचणं
३.१३.५४ महाचक्रं स्मृत्वा करभुवि दधानो रुरुचिषे ॥
३.१३.६१ ततः शूलं कालप्रतिमरुषि दैत्ये विसृजति
३.१३.६२ त्वयिच्छिन्दत्येनत्करकलितचक्रप्रहरणात् ।
३.१३.६३ समारुष्टो मुष्ट्या स खलु वितुदंस्त्वां समतमोद्
३.१३.६४ गलन्माये मायास्त्वयि किल जगन्मोहनकरीः ॥
३.१३.७१ भवच्चक्रज्योतिष्कणलवनिपातेन विधुते
३.१३.७२ ततो मायाचक्रे विततघनरोषान्धमनसम् ।
३.१३.७३ गरिष्ठाभिर्मुष्टिप्रहृतिभिरभिघ्नन्तमसुरं
३.१३.७४ कराग्रेण स्वेन श्रवणपदमूले निरवधीः ॥
३.१३.८१ महाकायः सोऽयं तव करसरोजप्रमथितो
३.१३.८२ गलद्रक्तो वक्त्रादपतदृषिभिः श्लाघितहतिः ।
३.१३.८३ तदा त्वामुदामप्रमदभरविद्योतिहृदया
३.१३.८४ मुनीन्द्राः सान्द्राभिः स्तुतिभिरनुवन्नध्वरतनम् ॥
३.१३.९१ त्वचि च्छन्दो रोमस्वपि कुशगणश्चक्षुषि घृतं
३.१३.९२ चतुर्होतारोऽङ्घ्रौ स्रुगपि वदने चोदर इडा ।
३.१३.९३ ग्रहा जिह्वायां ते परपुरुष! कर्णे च चमसा
३.१३.९४ विभो! सोमो वीर्यं वरद! गलदेशेऽप्युपसन्दः ॥
३.१३.१०१ मुनीन्द्रैरित्यादिस्तवनमुखरैर्मोदितमना
३.१३.१०२ महीयस्या मूर्त्या विमलतरकीर्त्या च विलसन् ।
३.१३.१०३ स्वधिष्ण्यं संप्राप्तः सुखरसविहारी मधुरिपो!
३.१३.१०४ निरुन्ध्या रोगं मे सकलमपि वातालयपते! ॥
३.१४.११ समनुस्मृततावकाङ्घ्रियुग्मः स मनुः पङ्कजसम्भवाङ्गजन्मा ।
३.१४.१२ निजमन्तरमन्तरायहीनं चरितं ते कथयन् सुखं निनाय ॥
३.१४.२१ समये खलु तत्र कर्दमाख्यो द्रुहिणच्छायभवस्तदीयवाचा ।
३.१४.२२ घृतसर्गरसो निसर्गरम्यं भगवंस्त्वामयुतं समाः सिषेवे ॥
३.१४.३१ गरुडोपरि कालमेघकम्रं विलसत्केलिसरोजपाणिपद्मम् ।
३.१४.३२ हसितोल्लसिताननं विभो! त्वं वपुराविष्कुरुषे स्म कर्दमाय ॥
३.१४.४१ स्तुवते पुलकावृताय तस्मै मनुपुत्रीं दयितां नवापि पुत्रीः ।
३.१४.४२ कपिलं च सुतं स्वमेव पश्चात्स्वगतिं चाप्यनुगृह्य निर्गतोऽभूः ॥
३.१४.५१ स मनुः शतरूपया महिष्या गुणवत्या सुतया च देवहूत्या ।
३.१४.५२ भवदीरितनारदोपदिष्टः समगात्कर्दममागतिप्रतीक्षम् ॥
३.१४.६१ मनुनोपहृतां च देवहूतिं तरुणीरत्नमवाप्य कर्दमोऽसौ ।
३.१४.६२ भवदर्चननिर्वृतोऽपि तस्यां दृढशुश्रूषणया दधौ प्रसादम् ॥
३.१४.७१ सपुनस्त्वदुपासनप्रभावाद्दयिताकामकृते कृते विमाने ।
३.१४.७२ वनिताकुलसङ्कुले नवात्मा व्यहरद्देवपथेषु देवहूत्या ॥
३.१४.८१ शतवर्षमथ व्यतीत्य सोऽयं नव कन्याः समवाप्य धन्यरूपाः ।
३.१४.८२ वनयानसमुद्यतोऽपि कान्ताहितकृत्त्वज्जननोत्सुको न्यवात्सीत् ॥
३.१४.९१ निजभर्तृगिरा भवन्निषेवानिरतायामथ देव! देवहूत्याम् ।
३.१४.९२ कपिलस्त्वमजायथा जनानां प्रथयिष्यन् परमात्मतत्त्वविद्याम् ॥
३.१४.१०१ वनमेयुषि कर्दमे प्रसन्ने मतसर्वस्वमुपादिशञ्जनन्यै ।
३.१४.१०२ कपिलात्मक! वायुमदिरेश्! त्वरितं त्वं परिपाहि मां गदौघात् ॥
३.१५.११ मतिरिह गुणसक्ता बन्धकृत्तेष्वसक्ता
३.१५.१२ त्वमृतकृदुपरुन्धे भक्तियोगस्तु सक्तिम् ।
३.१५.१३ महदनुगमलभ्या भक्तिरेवात्र साध्या
३.१५.१४ कपिलतनुरिति त्वं देवहूत्यै न्यगादीः ॥
३.१५.२१ प्रकृतिमहदहङ्काराश्च मात्राश्च भूतान्यपि
३.१५.२२ हृदपि दशाक्षी पूरुषः पञ्चविंशः ।
३.१५.२३ इति विदितविभागो मुच्यतेऽसौ प्रकृत्यां
३.१५.२४ कपिलतनुरिति त्वं देवहूत्यै न्यगादीः ॥
३.१५.३१ प्रकृतिगतगुणौघैर्नाज्यते पूरुषोऽयं
३.१५.३२ यदि तु सजति तस्यां तद्गुणास्तं भजेरन् ।
३.१५.३३ मदनुभजनतत्त्वालोचनैः साप्यपेयात्
३.१५.३४ कपिलतनुरिति त्वं देवहूत्यै न्यगादीः ॥
३.१५.४१ विमलमतिरुपात्तैरासनाद्यैर्मदङ्गं
३.१५.४२ गुरुडसमधिरूढं दिव्यभूषायुधाङ्कम् ।
३.१५.४३ रुचितुलिततमालं शीलयेतानुवेलं
३.१५.४४ कपिलतनुरिति त्वं देवहूत्यै न्यगादीः ॥
३.१५.५१ मम गुणगुणलीलाकर्णनैः कीर्तिनाद्यैर्
३.१५.५२ मयि सुरसरिदोघप्रख्यचित्तानुवृत्तिः ।
३.१५.५३ भवति परमभक्तिः सा हि मृत्योर्विजेत्री
३.१५.५४ कपिलतनुरिति त्वं देवहूत्यै न्यगादीः ॥
३.१५.६१ अहह बहुलहिंसासञ्चितार्थैः कुडुम्बं
३.१५.६२ प्रतिदिनमनुपुष्णन् स्त्रीजितो बाललाली ।
३.१५.६३ विशति हि गृहसक्तो यातनां मय्यभक्तः
३.१५.६४ कपिलतनुरिति त्वं देवहूत्यै न्यगादीः ॥
३.१५.७१ युवतिजठरखिन्नो जातबोधोऽप्यकाण्डे
३.१५.७२ प्रसवगलितबोधः पीडयोल्लङ्घ्य बाल्यम् ।
३.१५.७३ पुनरपि बत मुह्यत्येव तारुण्यकाले
३.१५.७४ कपिलतनुरिति त्वं देवहूत्यै न्यगादीः ॥
३.१५.८१ पितृसुरगणयाजी धार्मिको यो गृहस्थः
३.१५.८२ स च निपतति काले दक्षिणाध्वोपगामी ।
३.१५.८३ मयि निहितमकां कर्म तूदक्पथार्थं
३.१५.८४ कपिलतनुरिति त्वं देवहूत्यै न्यगादीः ॥
३.१५.९१ इति सुविदितवेद्यां देव! हे देवहूतिं
३.१५.९२ कृतनुतिमनुगृह्य त्वं गतो योगिसङ्घैः ।
३.१५.९३ विमलमतिरथासौ भक्तियोगेन मुक्ता
३.१५.९४ त्वमपि जनहितीर्थं वर्तसे प्रागुदीच्याम् ॥
३.१५.१०१ परम! किमु बहूक्त्या त्वत्पदाम्भोजभक्तिं
३.१५.१०२ सकलभयविनेत्रीं सर्वकामोपनेत्रीम् ।
३.१५.१०३ वदसि खलु दृढं त्वं त्वद्विधूयामयान्मे
३.१५.१०४ गुरुपवनपुरेश्! त्वय्युपाधत्स्व भक्तिम् ॥

४.१६.११ दशो विरिञ्चतनयोऽथ मनोस्तनूजां
४.१६.१२ लब्ध्वा प्रसूतिमिह षोडश चाप कन्याः ।
४.१६.१३ धर्मे त्रयोदश ददौ पिऋषु स्वधां च
४.१६.१४ स्वाहां हविर्भुजि सतीं गिरिशे त्वदंशे ॥
४.१६.२१ मूर्तिर्हि धर्मगृहिणी सुषुवे भवन्तं
४.१६.२२ नारायणं नरसखं महितानुभावम् ।
४.१६.२३ यज्जन्मनि प्रमुदिताः कृततुर्यघोषाः
४.१६.२४ पुष्पोत्करान् प्रववृषुर्नुनुवुः सुरौघाः ॥
४.१६.३१ दैत्यं सहस्रकवचं कवचैः परीतं
४.१६.३२ साहस्रवत्सरतपस्समराभिलव्यैः ।
४.१६.३३ पर्यायनीर्मिततपस्समरौ भवन्तौ
४.१६.३४ शिष्टैककङ्कटममुं न्यहतां सललिम् ॥
४.१६.४१ अन्वाचरन्नुपदिशन्नपि मोक्षधर्मं
४.१६.४२ त्वं भ्रातृमान् बदरिकाश्रममध्यवात्सीः ।
४.१६.४३ शक्रोऽथ ते शमतपोबलनिस्सहात्मा
४.१६.४४ दिव्याङ्गनापरिवृतं प्रजिघाय मारम् ॥
४.१६.५१ कामो वसन्तमलयानिलबन्धुशाली
४.१६.५२ कान्ताकटाक्षविशिखैर्विकसद्विलासैः ।
४.१६.५३ विध्यन्मुहुर्मुहुरकम्पमुदीक्ष्य च त्वां
४.१६.५४ भीतस्त्वायाथ जगदे मृदुहासभाजा ॥
४.१६.६१ भीत्यालमङ्गजवसन्तसुराङ्गना! वो
४.१६.६२ मन्मानसं त्विह जुषुध्वमिति ब्रुवाणः ।
४.१६.६३ त्वं विस्मयेन परितः स्तुवतामथैषां
४.१६.६४ प्रदर्शयः स्वपरिचारककातराक्षीः ॥
४.१६.७१ सम्मोहनाय मिलिता मदनादय्स्ते
४.१६.७२ त्वद्दासिकापरिमलैः किल मोहमापुः ।
४.१६.७३ दत्तां त्वया च जगृहुस्त्रपयैव सर्व
४.१६.७४ स्वर्वासिगर्वशमनीं पुनरुर्वशीं ताम् ॥
४.१६.८१ दृष्ट्वोर्वशीं त्वं कथां च निशम्य शक्रः
४.१६.८२ पर्याकुलोऽजानि भवन्महिमावमर्शात् ।
४.१६.८३ एवं प्रशान्तरमणीयतरोऽवतारस्
४.१६.८४ त्वत्तोऽधिको वरद! कृष्णतनुस्त्वमेव ॥
४.१६.९१ दक्षस्तु धातुरतिलालनया रजोन्धो
४.१६.९२ नात्यादृतस्त्वयि च कष्टमशान्तिरासीत् ।
४.१६.९३ येन व्यन्रुन्ध स भवत्तनुमेव शर्वं
४.१६.९४ यज्ञो च वैरपिशुने स्वसुतां व्यमानीत् ॥
४.१६.१०१ क्रुद्धेशमर्दितमखः स तु कृत्तशीर्षो
४.१६.१०२ देवप्रसादितहरादथ लब्धजीवः ।
४.१६.१०३ त्वत्पूरितक्रतुवरः पुनराप शान्तिं
४.१६.१०४ स त्वं प्रशान्तिकर! पाहि मरुत्पुरेश्! ॥
४.१७.११ उत्तानपादनृपतेर्मनुनन्दनस्य
४.१७.१२ जाया बभूव सुरुचिर्नितरामभीष्टा ।
४.१७.१३ अन्या सुनीतिरिति भर्तुनराद्दता सा
४.१७.१४ त्वामेव नित्यमगतिः शरणं गताभूत् ॥
४.१७.२१ अङ्के पितुः सुरुचिपुत्रकमुत्रमं तं
४.१७.२२ दृष्ट्वा ध्रुवः किल सुनीतिसुतोऽधिरोक्ष्यन् ।
४.१७.२३ आचिक्षिपे किल शिशुः सुतरां सुरुच्या
४.१७.२४ दुस्सन्त्यजा खलु भवद्विमुखैरसूया ॥
४.१७.३१ त्वन्मोहिते पितरि पश्यति दारवश्ये
४.१७.३२ दूरं दुरुक्तिनिहतः स गतो निजाम्बाम् ।
४.१७.३३ सापि स्वकर्मगतिसन्तरणाय पुंसां
४.१७.३४ त्वत्पादमेव शरणं शिशवे शशंस ॥
४.१७.४१ आकर्ण्य सोऽपि भवदर्चनिश्चितात्मा
४.१७.४२ मानी निरेत्य नगरात्किल पञ्चवर्षः ।
४.१७.४३ सन्दृष्टनारदनिवेदितमन्त्रमार्गस्
४.१७.४४ त्वामारराध तपसा मधुकाननान्ते ॥
४.१७.५१ ताते विषण्णहृदये नगरीं गतेन
४.१७.५२ श्रीनारदेन परिसान्त्वितचित्तवृत्तौ ।
४.१७.५३ बालस्त्वदर्पितमनाः क्रमवर्धितेन
४.१७.५४ निन्ये कठोरतपसा किल पञ्च मासान् ॥
४.१७.६१ तावत्तपोबलनिरुच्छ्वसिते दिगन्ते
४.१७.६२ देवार्थितस्त्वमुदयत्करुणार्द्रचेताः ।
४.१७.६३ त्वद्रूपचिद्रसनिलीनमतेः पुरस्ता
४.१७.६४ दाविर्बभूविथ विभो! गरुडाधिरूढः ॥
४.१७.७१ त्वद्दर्शनप्रमदभारतरङ्गितं तं
४.१७.७२ दृग्भ्यां निमग्नमिव रूपरसायने ते ।
४.१७.७३ तुष्टूषमाणमवगम्य कपोलदेशे
४.१७.७४ संस्पृष्टवानसि दरेण तथादरेण ॥
४.१७.८१ तावद्विबोधविमलं प्रणुवन्तमेण
४.१७.८२ माभाषथास्त्वमवगम्य तदीयभावम् ।
४.१७.८३ राज्यं चिरं समनुभूय भजस्व भूयः
४.१७.८४ सर्वोत्तरं ध्रुव! पदं विनिवृत्तिहीनम् ॥
४.१७.९१ इत्यूचुषि त्वयि गते नृपनन्दनोऽसा
४.१७.९२ वानन्दिताखिलजनो नगरीमुपेतः ।
४.१७.९३ रेमे चिरं भवदनुग्रहपूर्णकामस्
४.१७.९४ ताते गते च वनमादृतराज्यभारः ॥
४.१७.१०१ यक्षेण देव! निहते पुनरुत्तमेऽस्मिन्
४.१७.१०२ यक्षैः स युद्धनिरतो विरतो मनूक्या ।
४.१७.१०३ शान्त्या प्रसन्नहृदयाद्धनदादुपेतात्
४.१७.१०४ त्वद्भक्तिमेव सुदृढामवृणोन्महात्मा ॥
४.१७.१११ अन्ते भवत्पुरुषनीतविमानयातो
४.१७.११२ मात्रा समं ध्रुवपदे मुदितोऽयमास्ते ।
४.१७.११३ एवं स्वभृत्यजनपालनलोलधीस्त्वं
४.१७.११४ वातालयाधिप! निरुन्धि ममामयौघान् ॥
४.१८.११ जातस्य ध्रुवकुल एव तुङ्गकीर्ते
४.१८.१२ रङ्गस्य व्यजनि सुतः स वेननामा ।
४.१८.१३ यद्दोषव्यथितमतिः स राजवर्य
४.१८.१४ स्त्वत्पादे विहितमना वनं गतोऽभूत् ॥
४.१८.२१ पापोऽपि क्षितितलपालनाय वेनः
४.१८.२२ पौराद्यैरुपनिहितः कठिरवीर्यः ।
४.१८.२३ सर्वेभ्यो निजबलमेव सम्प्रशंसन्
४.१८.२४ भूचक्रे तव यजनान्ययं न्यरौत्सीत् ॥
४.१८.३१ सम्प्राप्ते हितकथनाय तापसौधे
४.१८.३२ मत्तोऽन्यो भवनपतिर्न कश्चनेति ।
४.१८.३३ त्वन्निन्दावचनपरो मुनीश्वरैस्तैः
४.१८.३४ शापाग्नौ शलभदशामनायि वेनः ॥
४.१८.४१ तन्नाशात्खलजनभीरुकैर्मुनीन्द्रै
४.१८.४२ स्तन्मात्रा चिरपरिरक्षिते तदङ्गे ।
४.१८.४३ त्यक्ताघे परिमथितादथोरुदण्डाद्
४.१८.४४ दोर्दण्डे परिमथिते त्वमाविरासीः ॥
४.१८.५१ विख्यातः पृथुरिति तापसोपदिष्टैः
४.१८.५२ सूताद्यैः परिणुतभाविभूरिवीर्यः ।
४.१८.५३ वेनार्त्या कबलितसम्पदं धरित्री
४.१८.५४ माक्रान्तां निजधनुषा समामकार्षी ॥
४.१८.६१ भूयस्तां निजकुलमुख्यवत्सयुक्तैर्
४.१८.६२ देवाद्यैः समुचितचारुभाजनेसु ।
४.१८.६३ अन्नादीन्यभिलषितानि यानि तानि
४.१८.६४ स्वच्छन्दं सुरभितनूमदूदुहस्त्वम् ॥
४.१८.७१ आत्मानं यहति सखैस्त्वयि त्रिधाम
४.१८.७२ न्नारब्धे शततमवाजिमेधयागे ।
४.१८.७३ स्पर्धालुः शतमख एत्य नीचवेषो
४.१८.७४ हृत्वाश्वं तव तनयात्पराजितोऽभूत् ॥
४.१८.८१ देवेन्द्रं मुहुरिति वाजिनं हरन्तं
४.१८.८२ वह्नौ तं मुनवरमण्डले जुहूषौ ।
४.१८.८३ रुन्धाने कमलभवे क्रतोः समाप्तौ
४.१८.८४ साक्षात्त्वं मधुरिपुमैक्षथाः स्वयं स्वम् ॥
४.१८.९१ तद्दतं वरमुपलभ्य भक्तिमेकां
४.१८.९२ गङ्गान्ते विहितपदः कदापि देव! ।
४.१८.९३ सत्रस्थं मुनिनिवहं हितानि शंस
४.१८.९४ न्नैक्षिष्ठाः सनकमुखान्मुनीन् पुरस्तात् ॥
४.१८.१०१ विज्ञानं सनकमुखोदितं दधानः
४.१८.१०२ स्वात्मानं स्वयमगमो वनान्तसेवी ।
४.१८.१०३ तत्तादृक्पृथुवपुरीश! सत्वरं मे
४.१८.१०४ रोगौघं प्रशमय वातगेहवासिन्! ॥
४.१९.११ पृथोस्तु नप्ता पृथुधर्मकर्मठः प्राचीनबर्हिर्युवतौ शतद्रुतौ ।
४.१९.१२ प्रचेतसो नाम सुचेतसः सुतानजीजनत्त्वत्करुणाङ्कुरानिव ॥
४.१९.२१ पितुः सिसृक्षानिरतस्य शासनाद्भवत्तपस्यानिरता दशापि ते ।
४.१९.२२ पयोनिधिं पश्चिममेत्य तत्तटे सरोवरं सन्ददृशुर्मनोहरम् ॥
४.१९.३१ तदा भवत्तीर्थमिदं समागतो भवो भवत्सेवकदर्शनादृतः ।
४.१९.३२ प्रकाशमासाद्य पुरः प्रचेतसामुपादिशद्भक्ततमस्तव स्तवम् ॥
४.१९.४१ स्तवं जपन्तस्तममी जलान्तरे भवन्तमासेविषतायुतं समाः ।
४.१९.४२ भवत्सुखास्वादरसादमीष्वियान् बभूव कलो ध्रुववन्न शीघ्रता ॥
४.१९.५१ तपोभिरेषामतिमात्रवर्धिभिः स यज्ञहिंसानिरतोऽपि पावितः ।
४.१९.५२ पितापि तेषां गृहयातनारदप्रदर्शितात्मा भवदात्मतां ययौ ॥
४.१९.६१ कृपाबलेनैव तत्ः प्रचेतसां प्रकाशमागाः पतगेन्द्रवाहनः ।
४.१९.६२ विराजिचक्रादिवरायुधांशुभिर्भुजाभिरष्टाभिरुदञ्चितद्युतिः ॥
४.१९.७१ प्रचेतसां तावदयाचतामपि त्वमेव कारुण्यभराद्वारानदाः ।
४.१९.७२ भवद्विचिन्तापि शिवायदेहिनां भवत्वसौ रुद्रनुतिश्च कामदा ॥
४.१९.८१ अवाप्य कान्तां तनयां महीरुहां तया रमध्वं दशलक्षवत्सरीम् ।
४.१९.८२ सुतोऽस्तु दक्षो ननु तत्क्षणाच्च मां प्रयास्यथेति न्यगदो मुदैव तान् ॥
४.१९.९१ ततश्च ते भूतलरोधिनस्तरून् क्रूधा दहन्तो द्रुहिणेन वारिताः ।
४.१९.९२ द्रुमैश्च दत्तां तनयामवाप्य तां त्वदुक्तकालं सुखिनोऽभिरेमिरे ॥
४.१९.१०१ अवाप्य दक्षं च सुतं कृताध्वराः प्रचेतसो नारदलब्धया धिया ।
४.१९.१०२ अवापुरानन्दपदं तथाविधुस्त्वमीश! वातालयनाथ! पाहि माम् ॥

५.२०.११ प्रियव्रतस्य प्रियपुत्रभूतादाग्नीध्रराजादुदितो हि नाभिः ।
५.२०.१२ त्वां दृष्टवानिष्टदमिष्टमध्ये तवैव तुष्ट्यै कृतयज्ञकर्मा ॥
५.२०.२१ अभिष्टुतस्तत्र मुनीश्वरैस्त्वं राज्ञा स्वतुल्यं सुतमर्थ्यमानः ।
५.२०.२२ स्वयं जनिष्येऽहमिति ब्रुवाणस्तिरोदधा बर्हिषि विश्वमूर्ते! ॥
५.२०.३१ नाभिप्रियायामथ मेरुदेव्यां त्वमंशतोऽभूरृषभाभिधानः ।
५.२०.३२ अलोकसामान्यगुणप्रभावप्रभाविताशेषजनप्रमोदः ॥
५.२०.४१ त्वयि त्रिलोकीभृति राज्य्भारं निधाय नाभिः सह मेरुदेव्या ।
५.२०.४२ तपोवनं प्राप्य भवन्निषेवी गतः किलानन्दपदं पदं ते ॥
५.२०.५१ इन्द्रस्त्वदुत्कर्षकृतादमर्षाद्ववर्ष नास्मिन्नजनाभवर्षे ।
५.२०.५२ यदा तदा त्वं निजयोगशक्त्या स्ववर्षमेनद्व्यदधाः सुवर्षम् ॥
५.२०.६१ जितेन्द्रदत्तां कमनीं जयन्तीमथोद्वहन्नात्मरताशयोऽपि ।
५.२०.६२ अजीजनत्तत्र शतं तनूजान् येषां क्षितीषो भरतोऽग्रजन्मा ॥
५.२०.७१ नवाभवन् योगिवरा नवान्ये त्वपालयन् भारतवर्षखण्डान् ।
५.२०.७२ सैका त्वशीतिस्तव शेषपुत्रास्तपोबलाद्भूसुरभूयमीयुः ॥
५.२०.८१ उक्त्वा सुतेभ्योऽथ मुनीन्द्रमध्ये विरक्तिभक्त्यन्वितमुक्तिमार्गम् ।
५.२०.८२ स्वयं गतः पारमहंस्यवृत्तिमधा जडोन्मत्तपिशाचचर्याम् ॥
५.२०.९१ परात्मभूतोऽपि परोपदेशं कुर्वन् भवन् सर्वनिरस्यमानः ।
५.२०.९२ विकारहीनो विचचार कृत्स्नां महीमहीनात्मरसाभिलीनः ॥
५.२०.१०१ शयुव्रतं गोमृगकाकचर्यां चिरं चरन्नाप्य परं स्वरूपम् ।
५.२०.१०२ दवाहृताङ्गः कुटकाचले त्वं तापान्ममापाकुरु वातनाथ! ॥
५.२१.११ मध्योद्भवओ भुव इलावृतनाम्रि वर्षे
५.२१.१२ गौरीप्रधानवनिताजनमात्रभाजि ।
५.२१.१३ शर्वेण मन्त्रनुतिभिः सुमुपास्यमानं
५.२१.१४ सङ्कर्षणात्मकमधीश्वर! सम्श्रये त्वाम् ॥
५.२१.२१ भद्राश्वनामक इलावृतपूर्ववर्षे
५.२१.२२ भद्रश्रवोभिरृषिभिः परिणूयमानम् ।
५.२१.२३ कल्पान्तगूढनिगमोद्धरणप्रवीणं
५.२१.२४ ध्यायामि देव! हयशीर्षतनुं भवन्तम् ॥
५.२१.३१ ध्यायामि दक्षिणगते हरिवर्षवर्षे
५.२१.३२ प्राह्लादमुख्यपुरुषैः परिषेव्यमाणम् ।
५.२१.३३ उत्तुङ्गशान्तधवलाकृतिमेकशुद्ध
५.२१.३४ ज्ञानप्रदं नरहरिं भगवन्! भवन्तम् ॥
५.२१.४१ वर्षे प्रतीचि ललितात्मनि केतुमाले
५.२१.४२ लीलाविशेषललितस्मितशोभनाङ्गम् ।
५.२१.४३ लक्ष्म्या प्रजापतिसुतैश्च निषेव्यमाणं
५.२१.४४ तस्याः प्रियाय धृतकामतनुं भजे त्वाम् ॥
५.२१.५१ रम्येऽप्युदीचि खलु रम्यकनाम्रि वर्षे
५.२१.५२ तद्वर्षनाथमनुवर्य्सपर्यमाणम् ।
५.२१.५३ भक्तैकवत्सलममत्सरहृत्सु भान्तं
५.२१.५४ मत्स्याकृतिं भुवननाथ! भजे भवन्तम् ॥
५.२१.६१ वर्षं हिरण्मयसमाह्वयमौत्तराह
५.२१.६२ मासीनमद्रिधृतिकर्मठकामठाङ्गम् ।
५.२१.६३ संसेवते पितृगणप्रवरोऽर्यमायं
५.२१.६४ तं त्वां भजामि भगवन्! परचिन्मयात्मन्! ॥
५.२१.७१ किञ्चोत्तरेषु कुरुषु प्रियया धरण्या
५.२१.७२ संसेवितो महितमन्त्रनुतिप्रभेदैः ।
५.२१.७३ दंष्ट्राग्रघृष्टघनपृष्ठगरिष्ठवर्ष्मा
५.२१.७४ त्वं पाहि विज्ञनुतयज्ञवराहमूर्ते! ॥
५.२१.८१ याम्यां दिशं भजति किम्पुरुषाख्यवर्षे
५.२१.८२ संसेवितो हनुमता दृढभक्तिभाजा ।
५.२१.८३ सीताभिरामपरमाद्भुतरूपशाली
५.२१.८४ रामात्मकः परिलसन् परिपाहि विष्णो! ॥
५.२१.९१ श्रीनारदेन सह भारतखण्डमुख्यैस्
५.२१.९२ त्वं साङ्ख्ययोगनुतिभिः समुपास्यमानः ।
५.२१.९३ आकल्पकालमिह साधुजनाभिरक्सी
५.२१.९४ नारायणो नरसखः परिपाहि भूमन्! ॥
५.२१.१०१ प्लाक्षेऽर्करूपमयि शाल्मल इन्दुरूपं
५.२१.१०२ द्वीये भजन्ति कुशनामनि वह्निरूपम् ।
५.२१.१०३ क्रौञ्चेऽम्बुरूपमथ वायुमयं च शाके
५.२१.१०४ त्वां ब्रह्मरूपमयि पुष्करनाम्रि लोकाः ॥
५.२१.१११ सर्वैर्ध्रुवीदिभिरुडुप्रकरैर्ग्रहैश्च
५.२१.११२ पुच्छादिकेष्ववयवेष्वभिकल्प्यमानैः ।
५.२१.११३ त्वं शिंशुमारवपुषा महतामुपास्यः
५.२१.११४ सन्ध्यासु रुन्धि नरकं मम सिन्धुशायैन्! ॥
५.२१.१२१ पातालमूलभुवि शेषतनुं भवन्तं
५.२१.१२२ लोलैककुण्डलविराजिसहस्रशीर्षम् ।
५.२१.१२३ नीलाम्बरं धृतहलं भुजगाङ्गनाभिर्
५.२१.१२४ जुष्टं भजे हर गदान् गुरुगेहनाथ! ॥

६.२२.११ अजामिलो नाम महीसुरः पुरा चरन् विभो! धर्मपथान् गृहाश्रमी ।
६.२२.१२ गुरोर्गिरा काननमेत्य दृष्टवान् सुघृष्टशीलां कुलटां मदाकुलाम् ॥
६.२२.२१ स्वतः प्रशान्तोऽपि तदाहृताशयः स्वधर्ममुत्सृज तया समारमन् ।
६.२२.२२ अधर्मकारी दशमी भवन् पुनर्दधौ भवन्नामयुते सुते रतिम् ॥
६.२२.३१ स मृत्युकाले यमराजकिङ्गरान् भयङ्कराम्स्त्रीनभिलक्षयन् भिया ।
६.२२.३२ पुरा मनाक्त्वत्स्मृतिवासनाबलाज्जुहाव नारायणनामकं सुतम् ॥
६.२२.४१ दुराशयस्यापि तदात्वनिर्गतत्वदीयनामाक्षरमात्रवैभवात् ।
६.२२.४२ पुरोऽभिपेतुर्भवदीयपार्षदाश्चतुर्भुजाः पीतपटा मनोहराः ॥
६.२२.५१ अमुं च सम्पाश्य विकर्षतो भटान् विमुञ्चतेत्यारुरुधुर्बलादमी ।
६.२२.५२ निवारितास्ते च भवज्जनैस्तदा तदीयपापं निखिलं न्यवेदयन् ॥
६.२२.६१ भवन्तु पापानि कथं तु निष्कृते कृतेऽपि भो दण्डनमस्ति पण्डिताः! ।
६.२२.६२ न निष्कृतिः किईं विदिता भवादृशामिति प्रभो! त्वत्पुरुषा बभाषिरे ॥
६.२२.७१ श्रुतिस्मृतिभ्यां विहिता व्रतादयः पुनन्ति पापं न लुनन्ति वासनाम् ।
६.२२.७२ अनन्तसेवा तु निकृन्तति द्वयीमिति प्रभो! त्वत्पुरुषा बभाषिरे ॥
६.२२.८१ अनेन भो! जन्मसहस्रकोटिभिः कृतेषु पापेष्वपि निष्कृतिः कृता ।
६.२२.८२ तदग्रहीन्नाम भयाकुलो हरेरिति प्रभो! त्वत्पुरुषा बभाषिरे ॥
६.२२.९१ नृणामबुद्ध्यापि मुकुन्दकीर्तनं दहत्यघौघान्महिमास्य तादृशः ।
६.२२.९२ यथाग्निरेधांसि यथौषेधं गदानिति प्रभो! त्वत्पुरुषा बभाषिरे ॥
६.२२.१०१ इतीरितैर्याम्यभटैरपासृते भवद्भटानां च गणे तिरोहिते ।
६.२२.१०२ भवत्स्मृतिं कञ्चन कालमाचरन् भवत्पदं प्रापि भवद्भटैरसौ ॥
६.२२.१११ स्वकिङ्गरावेदनशङ्कितो यमस्त्वदङ्घ्रिभक्तेषु न गम्यतामिति ।
६.२२.११२ स्वकीयभृत्यानशिशिक्षदुच्चकैः स देव! वातालय्नाथ! पाहि माम् ॥
६.२३.११ प्रचेतस्तु भगवन्नपरोऽपि दक्षस्
६.२३.१२ त्वत्सेवनं व्यधित सर्गविवृद्धिकामः ।
६.२३.१३ आविर्बभूविथ तदा लसदष्टबाहुस्
६.२३.१४ तस्मै वरं ददिथ तां च वधूमसिक्नीम् ॥
६.२३.२१ तस्यात्मजास्त्वयुतमीश! पुनः सहस्रं
६.२३.२२ श्रीनारदस्य वचसा तव मार्गमापुः ।
६.२३.२३ नैकत्रवासमृषये मुमुचे स शापं
६.२३.२४ भक्तोत्तमस्त्वृषिरनुग्नहमेव मेने ॥
६.२३.३१ षष्ट्या ततो दुहितृभिः सृजतः कुलौघान्
६.२३.३२ दौहित्रसूनुरथ तस्य स विश्वरूपः ।
६.२३.३३ त्वत्स्तोत्रवर्मितमजापयदिन्द्रमाजौ
६.२३.३४ देव! त्वदीयमहिमा खलु सर्वजैत्रः ॥
६.२३.४१ प्राक्शूरसेनविषये किल चित्रकेतुः
६.२३.४२ पुत्राग्रही नृपतिरङ्गिरसः प्रभावात् ।
६.२३.४३ लब्ध्वैकपुत्रमथ तत्र हते सपत्नी
६.२३.४४ सङ्घैरमुह्यदवशस्तव माययासौ ॥
६.२३.५१ तं नारदस्तु सममङ्गिरसा दयालुः
६.२३.५२ सम्प्राप्य तावदुपदर्श्य सुतस्य जीवम् ।
६.२३.५३ कस्यास्मि पुत्र इति तस्य गिरा विमोहं
६.२३.५४ त्यकत्वा त्वदर्चनविधौ नृपतिं न्ययुङ्क्त ॥
६.२३.६१ स्तोत्रं च मन्त्रमपि नारदतोऽथ लब्ध्वा
६.२३.६२ तोषाय शेषवपुषो ननु ते तपस्यन् ।
६.२३.६३ विद्याधराधिपतितां स हि सप्तरात्रे
६.२३.६४ लब्ध्वात्युकुण्ट्ःमतिरन्वभजद्भवन्तम् ॥
६.२३.७१ तस्मै मृणालधवलेन सहस्रशीर्ष्णा
६.२३.७२ रूपेण बद्धनुतिसिद्धगणावृतेण ।
६.२३.७३ प्रादुर्भवन्नचिरतो नुतिभिः प्रसन्नो
६.२३.७४ दत्त्वात्मतत्त्वमनुगृह्य तिरोदधाथ ॥
६.२३.८१ त्वद्भक्तमौलिरथ सोऽपि च लक्षलक्षं
६.२३.८२ वर्षाणि हर्षुलमना भुवनेषु कामम् ।
६.२३.८३ सन्ङ्गापयन् गुणगणं तव सुन्दरीभिः
६.२३.८४ सङ्गतिरेकरहितो ललितं चचार ॥
६.२३.९१ अत्यन्तसङ्गविलयाय भवत्प्रणुन्नो
६.२३.९२ नूनं स रूप्यगिरिमाप्य महत्समाजे ।
६.२३.९३ निश्शङ्कमङ्ककृतवल्लभमङ्गजारिं
६.२३.९४ तं शङ्करं परिहसन्नुमयाभिशेपे ॥
६.२३.१०१ निस्सम्भ्रमस्त्वयमयाचितशापमोक्षो
६.२३.१०२ वृत्रासुरत्वमुपगम्य सुरेन्द्रयोधी ।
६.२३.१०३ भक्त्यात्मतत्त्वकथनैः समरे विचित्रं
६.२३.१०४ शत्रोरपि भ्रममपास्य गतः पदं ते ॥
६.२३.१११ त्वत्सेवनेन दितिरिन्द्रवधोद्यतापि
६.२३.११२ तान् प्र्त्युतेन्द्रसुहृदो मरुतोऽभिलेभे ।
६.२३.११३ दुष्टाशयेऽपि शुभदैव भवन्निषेवा
६.२३.११४ तत्तादृशस्त्वमव मां पवनालयेश! ॥

७.२४.११ हिरण्याक्षे पोत्रिप्रवरवपुषा देव! भवता
७.२४.१२ हते शोलक्रोधग्लपितघृतिरेतस्य सहजः ।
७.२४.१३ हिरण्यप्रारम्भः कशिपुरमरारातिसदसि
७.२४.१४ प्रतिज्ञामातेने तव किल वधार्थं मुररिपो! ॥
७.२४.२१ विधातारं घोरं स खलु तपसित्वा नचिरतः
७.२४.२२ पुरः साक्षात्कुर्वन् सुरनरमृगाद्यैरनिधनम् ।
७.२४.२३ वरं लब्ध्वा दृप्तो जगदिह भवन्नायकमिदं
७.२४.२४ परिक्षुन्दन्निन्द्रादहरत दिवं त्वामगणयन् ॥
७.२४.३१ निहन्तुं त्वां भूयस्तव पदमवाप्तस्य च रिपोर्
७.२४.३२ बहिर्दृष्टेरन्तर्दधिथ हृदये सूक्ष्मवपुषा ।
७.२४.३३ नदन्नुच्चैस्तत्राप्यखिलभुवनान्ते च मृगयन्
७.२४.३४ भिया यातं मत्वा स खलु जितकाशी निववृते ॥
७.२४.४१ ततोऽस्य प्रह्लादः समजनि सुतो गर्भवसतौ
७.२४.४२ मुनेर्वीणापाणेरधिगतभबद्भक्तिमहिमा ।
७.२४.४३ स वै जात्या दैत्यः शिशुरपि समेत्य त्वयि रतिं
७.२४.४४ गतस्त्वद्भक्तानां वरद! परमोदाहरणताम् ॥
७.२४.५१ सुरारीणां हास्यं तव चरणदास्यं निजसुते
७.२४.५२ स दृष्ट्वा दिष्टात्मा गुरुभिरशिशिक्षच्चिरममुम् ।
७.२४.५३ गुरुप्रोक्तं चासाविदमिदमभद्राय दृढमि
७.२४.५४ त्यपाकुर्वन् सर्वं तव चरणभक्त्यैव ववृधे ॥
७.२४.६१ अधीतेषु श्रेष्ठं किमिति परिपृष्टेऽथ तनये
७.२४.६२ भवद्भक्तिं वर्यामभिगदति पर्याकुलधृतिः ।
७.२४.६३ गुरुभ्यो रोषित्वा सहजमतिरस्योत्यभिविदन्
७.२४.६४ वधिपायानस्मिन् व्यततुत्भवत्पादशरणे ॥
७.२४.७१ स शूलैराविद्धः सुबहु मथितो दिग्गजगणैर्
७.२४.७२ महासर्पैर्दष्टोऽप्यनशनगराहारविधुतः ।
७.२४.७३ गिरिन्द्रावक्षिप्तोऽप्यहह परमात्मन्नयि विभो!
७.२४.७४ त्वयि न्यस्तात्मत्वात्किमपि न निपीडामभजत ॥
७.२४.८१ ततः शङ्काविष्टः स पुनरतिदुष्टोऽस्य जनको
७.२४.८२ गुरूक्त्या तद्गेह किल वरुणपाशैस्तमरुणत् ।
७.२४.८३ गुरोश्चासान्निध्ये स पुनरनुगान् दैत्यतनयान्
७.२४.८४ भवद्भक्तेस्तत्त्वं परमपि विज्ञानमशिषत् ॥
७.२४.९१ पिता शृण्वन् बालप्रकरमखिलं त्वत्स्तुतिपरं
७.२४.९२ रुषान्धः प्राहैनं कुलहतक! कस्ते बलमिति ।
७.२४.९३ बलं मे वैकुण्ठस्तव च जगतां चापि स बलं
७.२४.९४ स एव त्रैलोक्यं सकलमिति धीरोऽयमगदीत् ॥
७.२४.१०१ अरे! क्वासौ क्वासौ सकलजगदात्मा हरिरिति
७.२४.१०२ प्रभिन्ते स्म स्तम्भं चलितकरवालो दितिसुतः ।
७.२४.१०३ अतः पश्चाद्विष्णो! न हि वदितुमीशोऽस्मि सहसा
७.२४.१०४ कृपात्मन्! विश्वात्मन्! पवनपुरवासिन्! मृडय माम् ॥
७.२५.११ स्तम्भे घट्टयतो हिरण्यकशिपोः कर्णौ समाचूर्णय
७.२५.१२ न्नाधूर्णज्जगदण्दकुण्डकुहरो घोरस्तवाभूद्रवः ।
७.२५.१३ श्रुत्वा यं किल दैत्यराजहृदये पूर्वं कदाप्यश्रुतं
७.२५.१४ कम्पः कश्चन सम्पपात्चलितोऽप्यम्भोजभूर्विष्टपात् ॥
७.२५.२१ दैत्ये दिक्षु विसृष्टचक्षुषि महासंराम्भिणी स्तम्भतः
७.२५.२२ सम्भूतं न मृगात्मकं न मनुजाकारं वपुस्ते विभो! ।
७.२५.२३ किं किं भीषणमेतदद्भुतमिति व्युद्भ्रान्तचित्तेऽसुरे
७.२५.२४ विस्फुर्जद्धवलोग्ररोमविकसद्वर्ष्मा समाजृम्भथाः ॥
७.२५.३१ तप्तस्वर्णसवर्णघूर्णदतिरूक्षाक्षं सटाकेसर
७.२५.३२ प्रोत्कम्पप्रनिकुम्बिताम्बरमहो जीयात्तवेदं वपुः ।
७.२५.३३ व्यात्तव्याप्तमहादरीसखमुखं खड्गोग्रवल्गन्महा
७.२५.३४ जिह्वानिर्गमदृश्यमानसुमहादंष्ट्रायुगोड्डामरम् ॥
७.२५.४१ उत्सर्पद्वलिभङ्गभीषुणहनुं ह्वस्वस्थवीयस्तर
७.२५.४२ ग्रीवं पीवरदोश्शतोद्गतनखक्रूरांशुदूरोल्बणम् ।
७.२५.४३ व्योमोल्लङ्घिघनाघनोपमघनप्रध्वाननिर्धावित
७.२५.४४ स्पर्धालुप्रकरं नमामि भवतस्तन्नारसिंहं वपुः ॥
७.२५.५१ नूनः वुष्णुरयं निहन्म्यमुमिति भ्राम्यद्गदाभीषणं
७.२५.५२ दैत्येन्द्रं समुपाद्रवन्तमधृथा दोर्भ्यां पृथुभ्यामम्मुम् ।
७.२५.५३ वीरो निर्गलितोऽथ खड्गफलके गृह्णन् विचित्रश्रमान्
७.२५.५४ व्यावृण्वन् पुनरापपात भुवनग्रासोद्यतं त्वामहो ॥
७.२५.६१ भ्राम्यन्तं दितिहाधमं पुनरपि प्रोद्गृह्य दोर्भ्यां जवाद्
७.२५.६२ द्वारेऽथोरुयुगे निपात्य नखरान् व्युत्न्खाय वक्षोभुवि ।
७.२५.६३ निर्भिन्दन्नधिगर्भनिर्भरगलद्रक्ताम्बु बद्धोत्सवं
७.२५.६४ पायं पायमुदैरयो बहुजगत्संहारिसिंहारवान् ॥
७.२५.७१ त्यक्त्वा तं हतमाशु रक्तलहरीसिक्तोन्नमद्वर्ष्मणि
७.२५.७२ प्रत्युत्पत्य समस्तदैत्यपटलीं चाखाद्यमाने त्वयि ।
७.२५.७३ भ्राम्यद्भूमि विकम्पिताम्बुधिकुलं व्यालोलशैलोत्करं
७.२५.७४ प्रोत्सर्पत्खचरं चराचरमहो दुःस्थामवस्थां दधौ ॥
७.२५.८१ तावन्मांसवपाकरालवपुषं घोरान्त्रमालाधरं
७.२५.८२ त्वां मध्येसभमिद्धरोषमुषितं दुर्वारगुर्वारवम् ।
७.२५.८३ अभ्येतुं न शशक कोऽपि भुवने दूरे स्थिता भीरवः
७.२५.८४ सर्वे शर्वविरिञ्चवासवमुखाः प्रत्येकमस्तोषत ॥
७.२५.९१ भूयोऽप्यक्षतरोषधाम्नि भवति ब्रह्माज्ञया बालके
७.२५.९२ प्रह्लादे पदयोर्नमत्यपभये कारुण्यभाराकुलः ।
७.२५.९३ शान्तस्त्वं करमस्य मूर्ध्नि समधाः स्तोत्रैरथोद्नायत
७.२५.९४ स्तस्याकामधियोऽपि तेनिथ वरं लोकाय चानुग्रहम् ॥
७.२५.१०१ एवं नाटितरौद्रचेष्टित! विभो! श्रीतापनीयाभिध
७.२५.१०२ श्रुत्यन्तस्फुटगीतसर्वमहिमन्नत्यन्तशुद्धाकृते! ।
७.२५.१०३ तत्तादृङ्निखिलोत्तरं पुनरहो कस्त्वां परो लङ्घयेत्
७.२५.१०४ प्रह्लादप्रिय! हे मरुत्पुरपते! सर्वामयात्पाहि माम् ॥

८.२६.११ इन्द्रद्यूम्नः पाण्ड्यखण्डाधिराजस्त्वद्भक्तात्मी चन्दनाद्रौ कदीचित् ।
८.२६.१२ त्वत्सेवायां मग्नधीरालुलोके नैवागस्त्यं प्राप्तमातिथ्यकामम् ॥
८.२६.२१ कुम्भोद्भूतः संभृतक्रोधभारः स्तब्धात्मा त्वं हस्तिभूयं भजेति ।
८.२६.२२ शप्त्वाथैनं प्रत्यगात्सोऽपि लेभे हस्तीन्द्रत्वं त्वत्स्मृतिव्यक्तिधन्यम् ॥
८.२६.३१ दुग्धाम्भोधेर्मध्यभाजि त्रिकूटे क्रोडञ्छैले यूथपोऽयं वशाभिः ।
८.२६.३२ सर्वान् जन्तूनत्यवर्तिष्ट शक्त्या त्वद्भक्तानां कुत्र नोत्कर्षलाभः ॥
८.२६.४१ स्तेन स्थेम्ना दिव्यदेहत्वशक्त्या सोऽयं खेदानप्रजानन् कदाचित् ।
८.२६.४२ शैलप्रान्ते घर्मतान्तः सरस्यां यूथैः सार्धं त्वत्प्रणुन्नोऽभिरेमे ॥
८.२६.५१ हूहूस्तावद्देवलस्यापि शापद्ग्राहीभूतस्तज्जले वर्तमानः ।
८.२६.५२ जग्राहैनं हस्तिनं पाददेशे शान्त्यर्थं हि श्रान्तिदोऽसि स्वकानाम् ॥
८.२६.६१ त्वत्सेवाया वैभवाद्दुर्निरोधं युध्यन्तं तं वत्सराणां सहस्रम् ।
८.२६.६२ प्राप्ते काले त्वत्पदैकाग्र्यसिद्ध्यै नक्राक्रान्तं हस्तिवीरं व्यधास्त्वम् ॥
८.२६.७१ आर्तिव्यक्तप्राक्तनज्ञानभक्तिः शुण्डोत्क्षिप्तैः समर्चन् ।
८.२६.७२ पूर्वाभ्यस्तं निर्विशेषात्मनिष्ठं स्तोत्रश्रेष्ठं सोऽन्दगादीत्परात्मन्! ॥
८.२६.८१ श्रुत्वा स्तोत्रं निर्गुणस्थं समस्तं ब्रह्मेशाद्यैर्नाहमित्यप्रयाते ।
८.२६.८२ सर्वात्मा त्वं भूरिकारुण्यवेगात्तार्क्ष्यारूढः प्रेक्षितोऽभूः पुरस्तात् ॥
८.२६.९१ हस्तीन्द्रं तं हस्तपद्मेन धृत्वा चक्रेण त्वं नक्रवर्यं व्यदारीः ।
८.२६.९२ गन्धर्वेऽस्मिन्मुक्तशापे स हस्ती त्वत्सारूप्यं प्राप्य देदीप्यते स्म ॥
८.२६.१०१ एतद्वृत्तं त्वां च मां च प्रगे यो गायेत्सोऽयं भूयसे श्रेयसे स्यात् ।
८.२६.१०२ इत्युक्त्वैनं तेन सार्धं गतस्त्वं धिष्ण्यं विष्णो! पाहि वातालयेश! ॥
८.२७.११ दुर्वासाः सुरवनिताप्तदिव्यमाल्यं शक्राय स्वयमुपदाय तत्र भूजः ।
८.२७.१२ नागेन्द्रप्रतिमृदिते शशाय शक्रं का क्षान्तिस्त्वदितरदेवतांशजानाम् ॥
८.२७.२१ शापेन प्रथितजरेऽथ निर्जरेन्द्रे देवेष्वप्यसुरजितेषु निष्प्रभेषु ।
८.२७.२२ शर्वाद्याः कमलजमेत्य सर्वदेवा निर्वाणप्रभव! समं भवन्तमापुः ॥
८.२७.३१ ब्रह्माद्यैर्नुतमहिमा चिरं तदानीं प्रादुःषन् वरद! पुरः परेण धाम्ना ।
८.२७.३२ हे देवा! दितिजकुलैर्विधाय सन्धिं पीयूषं परिमथतेति पर्यशास्त्वम् ॥
८.२७.४१ सन्धानं कृतवति दानवैः सुरौधे मन्थानं नयति मदेन मन्दराद्रिम् ।
८.२७.४२ भ्रष्टेऽस्मिन् बदरमिवोद्वहन् खगेन्द्रे सद्य्स्त्वं विनिहितवान् पयः पयोधौ ॥
८.२७.५१ आधाय द्रुतमथ वासुकिं वरत्रां पाथोधौ विनिहितसर्वबीजजाले ।
८.२७.५२ प्रारब्धे मथनविधौ सुरासुरैस्तैर्व्याजात्त्वं भुजगमुखेऽकरोः सुरारीन् ॥
८.२७.६१ क्षुब्धाद्रौ क्षुभितजलोदरे तदानीं दुग्धाब्धौ गुरुतरभारतो निमग्ने ।
८.२७.६२ देवेषु व्यथिततमेषु तत्प्रियैषी प्राणैषीः कमठतनुं कठोरपृष्ठाम् ॥
८.२७.७१ वज्रातिस्थिरतरकर्परेण विष्णो! विस्तारात्परिगतलक्षयोजनेन ।
८.२७.७२ अम्भोधेः कुहरगतेन वर्ष्मणा त्वं निर्मग्नं क्षितिधरनाथमुन्निनेथ ॥
८.२७.८१ उन्मग्ने झटिति तदा धराधरेन्द्रे निर्मेथुर्दृढमिह सम्मदेन सर्वे ।
८.२७.८२ आविश्य द्वितयगणेऽपि सर्पराजे वैवश्यं परिशमयन्नवीवृधस्तान् ॥
८.२७.९१ उद्दामभ्रमणजवोन्नमद्गिरीन्द्रन्यस्तैकस्थिरतरहस्तपङ्कजं त्वाम् ।
८.२७.९२ अभ्रान्ते विधिगिरिशादयः प्रमोदादुद्भ्रान्ता नुनुवुरुपात्तपुष्पवर्षाः ॥
८.२७.१०१ दैत्यौधे भुजगमुखानिलेन तप्ते तेनैव त्रिदशकुलेऽपि किञ्चिदार्ते ।
८.२७.१०२ कारुण्यात्तव किल देव! वारिवाहाः प्रावर्षन्नमरगणान्न दैत्यसङ्घान् ॥
८.२८.११ गरलं तरलानलं पुरस्ताज्जलधेरुद्विजगाल कालकूटम् ।
८.२८.१२ अमरस्तुतिवादमोदनिघ्नो निरिशस्तन्निपपौ भवत्प्रियार्थम् ॥
८.२८.२१ विमथत्सु सुरासुरेषु जाता सुरभिस्तामृषिषु न्यधास्त्रिधामन्! ।
८.२८.२२ हयरत्नमभूदथेभरत्नं द्यूतरुश्चाप्सरसः सुरेषु तानि ॥
८.२८.३१ जगदीश! भवत्परा तदानीं कमनीया कमला बभूव देवी ।
८.२८.३२ अमलामवलोक्य यां विलोकः सकलोऽपि स्पृहयाम्बभूव लोकः ॥
८.२८.४१ त्वयि दत्तहृद्दे तदैव देव्यै त्रिदशेन्द्रो मणिपीठिकां व्यतारीत् ।
८.२८.४२ सकलोपहृताभिषेचनीयैरृषयस्तां श्रुतिगीर्भिरभ्यषिञ्चन् ॥
८.२८.५१ अभिषेकजलानुपातिमुग्धत्वदपाङ्गैरवभूषिताङ्गवल्लीम् ।
८.२८.५२ मणिकुण्डलपीतचेलहारप्रमुखैस्ताममरादयोऽन्दभूषन् ॥
८.२८.६१ वरणस्रजमात्तभृङ्गनादां दधती सा कुचकुम्भमन्दयाना ।
८.२८.६२ पदशिञ्जितमञ्जुन्पुरा त्वां कलितव्रीलविलासमाससाद ॥
८.२८.७१ गिरिशद्रुहिणादिसर्वदेवान् गुणभाजोऽप्यविमुक्तदोषलेशान् ।
८.२८.७२ अवमृश्य सदैव सर्वरम्ये निहिता त्वय्यनयापि दिव्यमाला ॥
८.२८.८१ उरसा तरसा ममानिथैनां भुवनानां जननीमनन्यभावाम् ।
८.२८.८२ त्वदुरोविलसत्तदीक्षणश्रीपरिवृष्ट्या परिपुष्टमास विश्वम् ॥
८.२८.९१ अतिमोहनविभ्रमा तदानीं मदयन्ती खलु वारुणी निरागात् ।
८.२८.९२ तमसः पदवीमदास्त्वमेनामतिसम्माननया महासुरेभ्यः ॥
८.२८.१०१ तरुणाम्बुदसुन्दरस्तदा त्वं ननु धन्वन्तरिरुत्थितोऽम्बुराशेः ।
८.२८.१०२ अमृतं कलशे वहन् कराभ्यामखिलार्तिं हर मारुतालयेश! ॥
८.२९.११ उद्गच्छतस्तव करादमृतं हरत्सु
८.२९.१२ दैत्येषु तानशरणाननुनीय देवान् ।
८.२९.१३ सधस्तिरोदधिथ देव! भवत्प्रभावाद्
८.२९.१४ उद्यत्सयूथ्यकलहा दितिजा बभूवुः ॥
८.२९.२१ श्यामां रुचापि वयसापि तनुं तदानीं
८.२९.२२ प्राप्तोऽसि तुङ्गकुचमण्डलभङ्गुरां त्वम् ।
८.२९.२३ पीयुषकुम्भकलहं परिमुच्य सर्वे
८.२९.२४ तृष्णाकुलाः प्रतिययुस्त्वदुरोजकुम्भे ॥
८.२९.३१ का त्वं मृगाक्षि! विभजस्व सुधामिमामि
८.२९.३२ त्यारूढरागविवशानभियाचतोऽमून् ।
८.२९.३३ विश्वस्यते मयि कथं कुलटास्मि दैत्या!
८.२९.३४ इत्यालपन्नपि सुविश्वसितानतानीः ॥
८.२९.४१ मोदात्सुधाकलशमेषु ददत्सु सा त्वं
८.२९.४२ दुश्चेष्टितं मम सहध्वमिति ब्रुवाणा ।
८.२९.४३ पङ्क्तिप्रभेदविनिवेशितदेवदैत्या
८.२९.४४ लीलाविलासगतिभिः समदाः सुधां ताम् ॥
८.२९.५१ अस्मास्वियं प्रणयिनीत्युसुरेषु तेषु
८.२९.५२ जोषं स्थितेष्वथ समाप्य सुधां सुरेषु ।
८.२९.५३ त्वं भक्तलोकवशगो मिजरूपमेत्य
८.२९.५४ स्वर्भानुमर्धपरिपीतसुधं व्यलावीः ॥
८.२९.६१ त्वत्तं सुधाहरणयोग्यफलं परेषु
८.२९.६२ दत्त्वा गते त्वयि सुरैः खलु ते व्यगृह्णन् ।
८.२९.६३ घोरेऽथ मूर्छति रणे बलिदैत्यमाया
८.२९.६४ व्यामोहिते सुरगणे त्वमिहाविरासीः ॥
८.२९.७१ त्वं कालनेमिमथ मालिसुखाञ्जघन्थ
८.२९.७२ शक्रो जघान बलिजम्भवलान् सपाकान् ।
८.२९.७३ शुष्कार्द्रदुष्करवधे नमुचौ च लूने
८.२९.७४ फेनेन नारदगिरा न्यरुणो रणं तम् ॥
८.२९.८१ योषावपुर्दनुजमोहनमाहितं ते
८.२९.८२ श्रुत्वं विलोकनकुतूहलवान्महेशः ।
८.२९.८३ भूतैः समं गिरिजया च गतः पदं ते
८.२९.८४ स्तुत्वाब्रवीदभिमतं त्वमथो तिरोधाः ॥
८.२९.९१ आरामसीमनि च कन्दुकघातलीला
८.२९.९२ लोलायमाननयनां कमनीं मनोज्ञाम् ।
८.२९.९३ त्वामेष वीक्ष्य विगलद्वसनां मनोभू
८.२९.९४ वेगादनङ्गरिपुरङ्ग! समालिलिङ्ग ॥
८.२९.१०१ भूयोऽपि विद्रुतवतीमुपधाव्य देवो
८.२९.१०२ वीर्यप्रमोक्षविकसत्परमार्थबोधः ।
८.२९.१०३ त्वन्मानितस्तव महत्त्वमुवाच देव्यै
८.२९.१०४ तत्तादृशस्त्वमव वातनिकेतनाथ! ॥
८.३०.११ शक्रेण संयति हतोऽपि बलिर्महात्मा
८.३०.१२ शुक्रेण जीविततनुः क्रतुवर्धितोष्मा ।
८.३०.१३ विक्रान्तिमान् भयनिलीनसुरां त्रिलोकीं
८.३०.१४ चक्रे वशे स तव चक्रमुखादभीतः ॥
८.३०.२१ पुत्रार्तिदर्शनवशाददितिर्विषण्णा
८.३०.२२ तं काश्यपं निजपतिं शरणं प्रपन्ना ।
८.३०.२३ त्वत्पूजनं तदुदितं हि पयोव्रताख्यं
८.३०.२४ सा द्वादशाहमचरत्त्वयि भक्तिपूर्णा ॥
८.३०.३१ तस्यावधौ त्वयि निलीनमतेरमुष्याः
८.३०.३२ श्यामश्चतुर्भुजवपुः स्वयमाविरासीः ।
८.३०.३३ नम्रां च तामिह भवत्तनयो भवेयं
८.३०.३४ गोप्यं मदीक्षणमिति प्रलपन्नयासीः ॥
८.३०.४१ त्वं काश्यपे तपसि सन्निदधत्तदानीं
८.३०.४२ प्राप्तोऽसि गर्भमदितेः प्रणुतो विधात्रा ।
८.३०.४३ प्रासूत च प्रकटवैष्णवदिव्यरूपं
८.३०.४४ सा द्वादशीश्रवणपुण्यदिने भवन्तम् ॥
८.३०.५१ पुण्याश्रमं तमभिवर्षति पुष्पवर्षैर्
८.३०.५२ हर्षाकुले सुरकुले कृततूर्यघोषे ।
८.३०.५३ बद्ध्वाञ्जलिं जय जयेति तनुः पितृभ्यां
८.३०.५४ त्वं तत्क्षणे पटुतमं वटुरूपमाधाः ॥
८.३०.६१ तावत्प्रजापतिमुखैरुपनीय मौञ्जी
८.३०.६२ दण्डाजिनाक्षवलयादिभिरर्च्यमानः ।
८.३०.६३ देदीप्यमानवपुरीश! कृताग्निकार्यस्
८.३०.६४ त्वं प्रास्थिथा बलिगृहं प्रकृताश्वमेधम् ॥
८.३०.७१ गात्रेण भाविमहिमोचितगौरवं प्राग्
८.३०.७२ व्यावृण्वतेव धरणीं चलयन्नयासीः ।
८.३०.७३ छत्रं परोष्मतिरणार्थमिवादधानो
८.३०.७४ दण्डं च दानवजनेष्विवं सन्निधातुम् ॥
८.३०.८१ तां नर्मदित्तरतटे हयमेधशाला
८.३०.८२ मासेदुषि त्वयि रुचा तव रुद्धनेत्रैः ।
८.३०.८३ भास्वान् किमेष दहनो नु सनत्कुमारो
८.३०.८४ योगी नु कोऽयमिति शुक्रमुखैः शशङ्के ॥
८.३०.९१ आनीतमाशु भृगुभिर्महसाभिभूतैस्
८.३०.९२ त्वां रम्यरूपमसुरः पुलकावृताङ्गः ।
८.३०.९३ भक्त्या समेत्य सुकृती परिषिच्य पादौ
८.३०.९४ तत्तोयमन्वधृत मूर्धति तीर्थतीर्थम् ॥
८.३०.१०१ प्रह्लादवंशजतया क्रतुभिर्द्विजेषु
८.३०.१०२ विश्वासतो नु तदिदं दितिजोऽपि लेभे ।
८.३०.१०३ यत्ते पदाम्बु गिरिशस्य शिरोभिलाल्यं
८.३०.१०४ स त्वं विभो! गुरुपुरालय! पालयेथाः ॥
८.३१.११ प्रीत्या दैत्यस्तव तनुमहःप्रेक्षणीत्सर्वथापि
८.३१.१२ त्वामाराध्यन्नजित! रचयन्नञ्जलिं सञ्जगाद ।
८.३१.१३ मत्तः किं ते समभिलषितं विप्रसूनो! वद त्वं
८.३१.१४ वित्तं भक्तं भवनमवनीं वापि सर्वं प्रदास्ये ॥
८.३१.२१ तामक्षीणां बलिगिरमुपाकर्ण्य कारुण्यपूर्णो
८.३१.२२ऽप्यस्योत्सेकं शमयितुमना दैत्यवंशं प्रशंसन् ।
८.३१.२३ भूमिं पादत्रयपरिमितां प्रार्थयामासिथ त्वं
८.३१.२४ सर्वं देहीति तु निगदिते कस्य हास्यं न वा स्यात् ॥
८.३१.३१ विश्वेशं मां त्रिपदमिह किं याचसे बालिशस्त्वं
८.३१.३२ सर्वां भूमिं वृणु किममुनेत्यालपत्त्वां स दृप्यन् ।
८.३१.३३ यस्माद्दर्पात्त्रिपदपरिपूर्त्यक्षमः क्षेपवादान्
८.३१.३४ बन्धं चासावगमदतदर्होऽपि गाढोपशान्त्यै ॥
८.३१.४१ पादत्रय्या यदि न मुदितो विष्टपैर्नापि तुष्ये
८.३१.४२ दित्युक्तेऽस्मिन् वरद! भवते दातुकामेऽथ तोयम् ।
८.३१.४३ दैत्याचार्यस्तव खलु परीक्षार्थिनः प्रेरणात्तं
८.३१.४४ मा मा देयं हरिरयमिति व्यक्तमेवाबभाषे ॥
८.३१.५१ याचत्येवं यदि स भगवान् पूर्णकामोऽस्मि सोऽहं
८.३१.५२ दास्याम्येव स्थिरमिति वदन् काव्यशप्तोऽपि दैत्यः ।
८.३१.५३ विन्ध्यावल्या निजदयितया दत्तपाद्याय तुभ्यं
८.३१.५४ चित्रं चित्रं सकलमपि स प्रार्पयत्तोयपूर्वम् ॥
८.३१.६१ निस्सन्देहं दितिकुलपतौ त्वय्यशेषार्पणं तद्
८.३१.६२ व्यातन्वाने मुमुचुरृषयः सामराः पुष्पवर्षम् ।
८.३१.६३ दिव्यं रूपं तव च तदिदं पश्यतां विश्वभाजाम्
८.३१.६४ उच्चैरुच्चैरवृधदवधीकृत्य विश्वाण्डभाण्डम् ॥
८.३१.७१ त्वत्पादाग्रं निजपदगतं पुण्डरीकोद्भवोऽसौ
८.३१.७२ कुण्डीतोयैरसिचदपुनाद्यज्जलं विश्वलोकान् ।
८.३१.७३ हर्षोत्कर्षात्सुबहु खेचरैरुत्सवेऽस्मिन्
८.३१.७४ भेरीं निघ्नन् भुवनमचरज्जाम्बवान् भक्तिशाली ॥
८.३१.८१ तावद्दैत्यास्त्वनुमतिमृते भर्तुरारब्धतुद्धा
८.३१.८२ देवोपेतैर्भवदनुचरैः सङ्गता भङ्गमापन् ।
८.३१.८३ कालात्मायं वसति पुरतो यद्वशात्प्राग्जिताः स्मः
८.३१.८४ किं वो युद्धैरिति बलिगिरा तेऽथ पातालमापुः ॥
८.३१.९१ पाशैर्बद्धं पतगपतिना दैत्यमुच्चैरवादी
८.३१.९२ स्तार्तीयीकं दिश मम पदं किं न विश्वेश्वरोऽसि ।
८.३१.९३ पादं मूर्ध्नि प्रणय भगवन्नित्यकम्पं वदन्तं
८.३१.९४ प्रह्लादस्तं स्वयमुपगतो मानयन्नस्तवीत्त्वाम् ॥
८.३१.१०१ दर्पोच्छित्त्यै विहितमखिलं दैत्य! सिद्धोऽसि पुण्यैर्
८.३१.१०२ लोकस्तेऽस्तु त्रिदिवविजयी वासवत्वं च पश्चात् ।
८.३१.१०३ मत्सायुज्यं भज च पुनरित्यन्वगृह्णा बलिं तं
८.३१.१०४ विप्रैः सन्तानितमखवरः पाहि वातालयेश! ॥
८.३२.११ पुरा हयग्रीवमहासुरेण षष्ठान्तरान्तोद्यदकाण्डकल्पे ।
८.३२.१२ निद्रोन्मुखब्रह्ममुखाद्धृतेषु वेदेष्वधित्सः किल मत्स्यरूपम् ॥
८.३२.२१ सत्यव्रतस्य द्रमिलाधिभर्तुर्नदीजले तर्पयतस्तदानीम् ।
८.३२.२२ कराञ्जलौ स ज्वलिताकृतिस्त्वमदृश्यथाः कश्चन बालमीनः ॥
८.३२.३१ क्षिप्तं जले त्वां चकितं विलोक्य निन्येऽन्बुपात्रण मुनिः स्वगेहम् ।
८.३२.३२ स्वल्पैरहोभिः कलशीं च कूपं वापीं सरश्चानशिषे विभो! त्वम् ॥
८.३२.४१ योगप्रभावाद्भवदाज्ञयैव नीतस्ततस्त्वं मुनिना पयोधिम् ।
८.३२.४२ पृष्टोऽमुना कल्पदिदृक्षुमेनं सप्ताहमास्स्वेति वदन्नयासीः ॥
८.३२.५१ प्राप्ते त्वदुक्तेऽहनि वारिधारापरिप्लुते भूमितले मुनीन्द्रः ।
८.३२.५२ सप्तर्षिभिः सार्धमपारवारिण्युद्घूर्णमानः शरणं ययौ त्वाम् ॥
८.३२.६१ धरां त्वदादेशकरीमवाप्तां नौरूपिणीमारुरुहुस्तदा ते ।
८.३२.६२ तत्कम्पकम्प्रेषु च तेषु भूयस्त्वमम्बुधेराविरभूर्महीयान् ॥
८.३२.७१ झषाकृतिं योजनलक्षदीर्घां दधानमुच्चैस्तरतेजसं त्वाम् ।
८.३२.७२ निरीक्ष्य तुष्टा मुनयस्त्वदुक्त्या त्वत्तुङ्गशृङ्गे तरणिं बबन्धुः ॥
८.३२.८१ आकृष्टनौको मुनिमण्डलाय प्रदर्शयन् विश्वजगद्विभागान् ।
८.३२.८२ संस्तूयमानो नृवरेण तेन ज्ङानं परं चोपदिशन्नचारीः ॥
८.३२.९१ कल्पावधौ सप्त मुनीन् पुरोवत्प्रस्ताप्य सत्यव्रतभूमिपं तम् ।
८.३२.९२ वैवस्वताख्यं मनुमादधानः क्रोधाद्धयग्रीवमभिद्रुतोऽभूः ॥
८.३२.१०१ स्वतुङ्गशृङ्गक्षतवक्षसं तं निपात्य दैत्यं निगमान् गृहीत्वा ।
८.३२.१०२ विरिञ्चये प्रीतहृदे ददानः प्रभञ्जनागारपते! प्रपायाः ॥

९.३३.११ वैवस्वताख्यमनुपुत्रनभागजात
९.३३.१२ नाभागनामकनरेन्द्रसुतोऽम्बरीषुः ।
९.३३.१३ सप्तार्णवावृतमहीदयितोऽपि रेमे
९.३३.१४ त्वत्सङ्गिषु त्वयि च मग्नमनाः सदैव ॥
९.३३.२१ त्वत्प्रीतयेसकलमेव वितन्वतोऽस्य
९.३३.२२ भक्त्यैव देव! नचिरादभृथाः प्रसादम् ।
९.३३.२३ येनास्य याचनमृतेऽप्यभिरक्षणार्थं
९.३३.२४ चक्रं भवान् प्रविततार सहस्रधारम् ॥
९.३३.३१ स द्वादशीव्रतमथो भ्वदर्चनार्थं
९.३३.३२ वर्षं दधौ मधुवने यमुनोपकण्ठे ।
९.३३.३३ पत्न्या समं सुमनसा महतीं वितन्दन्
९.३३.३४ पूजां द्विजेषु विसृजन् पशुषष्टिकोटिम् ॥
९.३३.४१ तत्राथ पारणदिने भवदर्चनान्ते
९.३३.४२ दुर्वाससास्य मुनिना भवनं प्रपेदे ।
९.३३.४३ भोक्तुं वृतश्च स नृपेण परार्तिशीलो
९.३३.४४ मन्दं जगाम यमुनां नियमान् विधास्यन् ॥
९.३३.५१ राज्ञाथ पारणमुह्ङ्र्तसमाप्तिखेदाद्
९.३३.५२ वारैव पारणमकारि भवत्परेण ।
९.३३.५३ प्राप्तो मुनिस्तदथ दिव्यदृशा विजानन्
९.३३.५४ क्षिप्यन् क्रुधोद्धृतजटो विततान कृत्याम् ॥
९.३३.६१ कृत्यां च तामसिधरां भुवनं दहन्ती
९.३३.६२ मग्रेऽभिवीक्ष्य नृपतिर्न पदाच्चकम्पे ।
९.३३.६३ त्वद्भक्तबाधमभिवीक्ष्य सुदर्शनं ते
९.३३.६४ कृत्यानलं शलभयन्मुनिमन्वधावीत् ॥
९.३३.७१ धावन्नशेषभुवनेषु भिया स पश्यन्
९.३३.७२ विश्वत्र चक्रमपि ते गतवान् विरिञ्चम् ।
९.३३.७३ कः कालचक्रमतिलङ्घयतीत्यपास्तः
९.३३.७४ शर्वं ययौ स च भवन्तमवन्दतैव ॥
९.३३.८१ भूयो भवन्निलयमेत्य मुनिं नमन्तं
९.३३.८२ प्रोचे भवानहमृषे! ननु भक्तदासः ।
९.३३.८३ ज्ञानं तपश्च विनयान्वितमेव मान्यं
९.३३.८४ याह्यम्बरीषपदमेव भजेति भूमन्! ॥
९.३३.९१ तावत्समेत्य मुनिना स गृहीतपादो
९.३३.९२ राजापसृत्य भवदस्त्रमसाव (नौषी?नावी) ते ।
९.३३.९३ चक्रे गते मुनिरदादखिलाशिषोऽस्मै
९.३३.९४ त्वद्भक्तिमागसि कृतेऽपि कृपां च शंसन् ॥
९.३३.१०१ राजा प्रतीक्ष्य मुनिमेकसमामनाश्वान्
९.३३.१०२ सम्भोज्य साधु तमृषिं विसृजन् प्रसन्नम् ।
९.३३.१०३ भुक्त्वा स्वयं त्वयि ततोऽपि दृढं रतोऽभूत्
९.३३.१०४ सायुज्यमाप च स मां पवनेश! पायाः ॥
९.३४.११ गीर्वाणैरर्थ्यमानो दशमुखनिधनं कोसलेष्वृश्यशृङ्गे
९.३४.१२ पुत्रीयामिष्टिमिष्ट्वा ददुषि दशरथक्ष्माभृते पायसाग्र्यम् ।
९.३४.१३ तद्भुक्त्या तत्पुरन्ध्रीष्वपि तिसृषु समं जातगर्भासु जातो
९.३४.१४ रामस्त्वं लक्ष्मणेन स्वयमथ भरतेनापि शत्रुघ्ननाम्ना ॥
९.३४.२१ कोदण्डी कौशिकस्य क्रतुवरमवितुं लक्ष्मणेनानुयातो
९.३४.२२ यातोऽभूस्तातवाचा मुनिकथितमनुद्वन्द्वशान्ताध्वखेदः ।
९.३४.२३ न् णां त्राणाय बाणैर्मुनिवचनबलात्ताटकां पाटयित्वा
९.३४.२४ लब्ध्वास्मादस्त्रजालं मुनिवनमगमो देव! सिद्धाश्रमाख्यम् ॥
९.३४.३१ मारीचं द्रावयित्वा मखशिरसि शरैरन्यरक्षांसि निघ्नन्
९.३४.३२ कल्यां कुर्वन्नहल्यां पथि पदरजसा प्राप्य वैदेहगेहम् ।
९.३४.३३ भिन्दानश्चान्द्रचूडं धनुरवनिसुतामिन्दिरामेव लब्ध्वा
९.३४.३४ रायं प्रातिष्ठथास्त्वं त्रिभिरपि च समं भ्रातृवीरैः सदारैः ॥
९.३४.४१ आरुन्धाने रुषान्धे भृगुकुलतिलके संक्रमय्य स्वतेजो
९.३४.४२ याते यातोऽस्ययोध्यां सुखमिह निवसन् कान्तया कान्तमूर्ते! ।
९.३४.४३ शत्रुघ्नेनैकदाथो गतवति भरते मातुलस्याधिवासं
९.३४.४४ तातात्रब्धोऽभिषेकस्तव किल विहतः केकयाधीशपुत्र्या ॥
९.३४.५१ तातोक्या यातुकामो वनमनुजवधूसंयुतश्चापधारः
९.३४.५२ पौरानारूध्य मार्गे गुहनिलयगतस्त्वं जटाचीरधारी ।
९.३४.५३ नावा सन्तीर्य गङ्गामधिपदवि पुनस्तं भरद्वाजमारा
९.३४.५४ न्नत्वा तद्वाक्यहेतोरतिसुखमवसश्चित्रकूटे गिरीन्द्रे ॥
९.३४.६१ श्रुत्वा पुत्रार्तिखिन्नं खलु भरतमुखात्स्वर्गयातं स्वतातं
९.३४.६२ तप्तो दत्त्वाम्बु तस्मै निदधिथ भरते पादुकां मेदिनीं च ।
९.३४.६३ अत्रिं नत्वाथ गत्वा वनमतिविपुलां दण्डकां चण्डकायं
९.३४.६४ हत्वा दैत्यं विराधं सुगतिमकलयश्चारु भोः! शारभङ्गीम् ॥
९.३४.७१ नत्वागस्त्यं समस्ताशरनिकरसपत्राकृतिं तापसेभ्यः
९.३४.७२ प्रत्यश्रौषीः प्रियैषी तदनु च मुनिना वैष्णवे दिव्यचापे ।
९.३४.७३ ब्रह्मास्त्रे चापि दत्ते पथि पितृसुहृदं दीक्ष्य जटायुं
९.३४.७४ मोदाद्गोदातटान्ते परिरमसि पुरा पञ्चवत्यां वधूट्या ॥
९.३४.८१ प्राप्तायाः शूर्पणख्या मदनचलधृतेरर्थनैर्निस्सहात्मा
९.३४.८२ तां सौमित्रौ विसृज्य प्रबलतमरुषा तेन निर्लुननासाम् ।
९.३४.८३ दृष्ट्वैनां रुष्टचित्तं खरमभिपतितं दुषणं च त्रिमूर्धं
९.३४.८४ व्याहिंसीराशरानप्ययुतसमधिकांस्तत्क्षणादक्षतोष्मा ॥
९.३४.९१ सोदर्याप्रोक्तवार्ताविवशदशमुखादिष्टमारीचमाया
९.३४.९२ सारङ्गं सारसाक्ष्या स्पृहितमनुगतः प्रावधीर्बाणघातम् ।
९.३४.९३ तन्मायाक्रन्दनिर्यापितभवदनुजां रावणस्तामहार्षीत्
९.३४.९४ तेनार्तोऽपि त्वमन्तः किमपि मुदमधास्तद्वधोपायायलाभात् ॥
९.३४.१०१ भूयस्तन्वीं विचिन्वन्नहृत दशमुखस्त्वद्वधूं मद्वधेने
९.३४.१०२ त्युक्त्वा याते जटायौ दिवमथ सुहृदः प्रातनोः प्रेतकार्यम् ।
९.३४.१०३ गृह्णानं तं कबन्धं जघनिथ शबरीं प्रेक्ष्य पम्पातटे त्वं
९.३४.१०४ सम्प्राप्तो वातसूनुं भृशमुदितमनाः पाहि वातालयेश! ॥
९.३५.११ नीतः सुग्रीवमैत्रीं तदनु दुन्दुभेः कायमुच्चैः
९.३५.१२ क्षिप्त्वाङ्गुष्ठेन भूयो लुलविथ युगपत्पत्रिणा सप्त सालान् ।
९.३५.१३ हत्वा सुग्रीवघातोद्यतमतुलबलं वालिनं व्याजवृत्त्या
९.३५.१४ वर्षावेलामनैषीर्विरहतरलैतस्त्वं मतङ्गाश्रमान्ते ॥
९.३५.२१ सुग्रीवेणानुजोक्त्या सभयमभियता व्यूहितां वाहिनीं ता
९.३५.२२ मृक्षाणां वीक्ष्य दिक्षु द्रुतमथ दयितामार्गणायावनम्राम् ।
९.३५.२३ सन्देशं चान्गुलीयं पवनसुतकरे प्रादिशो मोदशाली
९.३५.२४ मार्गे मार्गे ममार्गे कपिभिरपि तदी त्वत्प्रिया सप्रयासः ॥
९.३५.३१ त्वद्वार्ताकर्णनोद्यद्गरुदुरुजवसम्पातिसम्पातिवाक्य
९.३५.३२ प्रोत्तीर्णार्णोधिरन्तर्नगरि जनकजां वीक्ष्य दत्त्वाङ्गुलीयम् ।
९.३५.३३ प्रक्षुद्योद्यानमक्षक्षपणचणरणः सोढबन्धो दशास्यं
९.३५.३४ दृष्ट्वा प्लुष्ट्वा च लङ्कां झटिति स हनुमान्मौलिरत्नं ददौ ते ॥
९.३५.४१ त्वं सुग्रीवाङ्गदादिप्रबलकपिचमूचक्रविक्रान्तभूमि
९.३५.४२ चक्रोऽभिक्रम्य पारेजल्धि निशिचरेन्द्रानुजाश्रीयमाणः ।
९.३५.४३ तत्प्रोक्तां शत्रुवार्तां रहसि निशमयन् प्रार्थनापार्थ्यरोष
९.३५.४४ प्रास्ताग्नेयास्त्रतेजस्त्रमदुदधिगिरा लब्धवान्मध्यमार्गम् ॥
९.३५.५१ कीशैराशान्तरोपाहृतगिरिनिकरैः सेतुमाधाप्य यातो
९.३५.५२ यातून्यामर्द्य दंष्ट्रानखशिखरिशिलासालशस्त्रैः स्वसैन्यैः ।
९.३५.५३ व्याकुर्वन् सनुजस्त्वं समरभुवि परं विक्रमं शक्रजेत्रा
९.३५.५४ वेगान्नागास्त्रबद्धः पतगपतिगरुन्मारुतैर्मोचितोऽभूः ॥
९.३५.६१ सौमित्रिस्त्वत्र शक्तिप्रहृतिगलदसुर्वातजानीतशैल
९.३५.६२ घ्राणात्प्रणानुपेतो व्यकृणुत कुसृतिश्लाघिनं मेघनादम् ।
९.३५.६३ मायाक्षोभेषु वैभीषणवचनहृतस्तम्भनः कुम्भकर्णं
९.३५.६४ सम्प्राप्तं कम्पितोर्वीतलमखिलचमूभक्षिणं व्यक्षिणोस्त्वम् ॥
९.३५.७१ गृह्णन् जम्भारिसम्प्रेषितरथकवचौ रावणेनाभियुध्यन्
९.३५.७२ ब्रह्मास्त्रेणास्य भिन्दन् गलततिमबलामग्निशुद्धां प्रगृह्णन् ।
९.३५.७३ देव! श्रेणीवरोज्जीवितसमरमृतैरक्षतैरृक्षसङ्घैर्
९.३५.७४ लङ्काभर्त्रा च साकं निजनगरमगाः सप्रियः पुष्पकेण ॥
९.३५.८१ प्रीतो दिव्याभिषेकैरयुतसमधिकान् वत्सरान् पर्यरंसीर्
९.३५.८२ मैथिल्यां पापवाचा शिव शिव किल तां गर्भिणीमभ्यहासीः ।
९.३५.८३ शत्रुघ्नेनार्दयित्वा लवणनिशिचरं प्रार्दयः शूद्रपाशं
९.३५.८४ तावद्वाल्मीकिगेहे कृतवसतिरुपासूत सीत सुतौ ते ॥
९.३५.९१ वाल्मीकेस्त्वत्सुतोद्गापितमधुरकृतेराज्ञया यज्ञवाटे
९.३५.९२ सीतां त्वय्यासुकामे क्षितिमविशदसौ त्वं च कालार्थितोऽभूः ।
९.३५.९३ हेतोः सौमित्रिघाती स्वयमथ सरयूमग्ननिश्शेषभृत्यैः
९.३५.९४ साकं नाकं प्रयातो निजपदमगमो देव! वैकुण्ठमाद्यम् ॥
९.३५.१०१ सोऽयं मर्त्यावतारस्तव खलु नियतं मर्त्यशिक्षार्थमेवं
९.३५.१०२ विश्लेषार्तिर्निरागस्त्यजनमपि भवेत्कामधर्मातिसक्त्या ।
९.३५.१०३ नो चेत्स्वात्मानुभूतेः क्वनु तव मनसो विक्रिया चक्रपाणे!
९.३५.१०४ स त्वं सत्त्वैकमूर्ते! पवनपुरपते! व्याधुनु व्याधितापान् ॥
९.३६.११ अत्रेः पुत्रतया पुरा त्वमनसूयायां हि दत्ताभिधो
९.३६.१२ जातः शिष्यानिषन्धतन्द्रितमनाः स्वस्थश्चरन् कान्तया ।
९.३६.१३ दृष्तो भक्ततमेन हेहयमहीपालेन तस्मै वरा
९.३६.१४ नष्टैश्वर्यमुखान् प्रदाय ददिथ स्वेनैव चान्ते वधम् ॥
९.३६.२१ सत्यं कर्तुमथार्जुनस्य च वरं तच्छक्तिमात्रानतं
९.३६.२२ ब्रह्मद्वेषि तदाखिलं नृपकुलं हन्तुं च भूमेर्भरम् ।
९.३६.२३ सञ्जातो जमदग्नितो भृगुकुले त्वं रेणुकायां हरे!
९.३६.२४ रामो नाम तदात्मजेष्ववरजः पित्रोरधाः सम्मदम् ॥
९.३६.३१ लब्धाम्नायगणश्चतुर्दशवया गन्धर्वराजे मना
९.३६.३२ गासतां किल मातरं प्रति पितुः क्रोधाकुलस्याज्ञया ।
९.३६.३३ ताताज्ञातिगसोदरैः सममिमां छित्वाथ शान्तात्पितुस्
९.३६.३४ तेषां जीवनयोगमापिथ वरं माता च तेऽदाद्वरम् ॥
९.३६.४१ पित्रा मातृमुदे स्तवाहृतवियद्धेनोर्निजादाश्रमात्
९.३६.४२ प्रस्थायाथ भृगोर्गिरा हिमगिरावाराध्य गौरीपतिम् ।
९.३६.४३ लब्ध्वा तत्परशुं तदुक्तदनुजच्छेदी महास्त्रादिकं
९.३६.४४ प्राप्तो मित्रमथाकृतवृअणमुनिं प्राप्यागमः स्वाश्रमम् ॥
९.३६.५१ आखेटेपगतोऽर्जुनः सुरगवीसम्प्राप्तसम्पद्गणैस्
९.३६.५२ त्वत्पित्रा परिपूजितः पुरगतो दुर्मन्त्रिवाचा पुनः ।
९.३६.५३ गां क्रेतुं सचिवं न्ययुङ्क्त कुधिया तेनापि रुन्धन्मुनि
९.३६.५४ प्राणक्षेपसरोषगोहतचमूचक्रेण वत्सो हृतः ॥
९.३६.६१ शुक्रोज्जीविततातवाक्यचलितक्रोधोऽथ सख्या समं
९.३६.६२ बिभ्रुद्ध्यातमहोदरोपनिहितं चापं कुठारं शरन् ।
९.३६.६३ आरूढः सहवाहयन्तृकरथं माहिष्मतीमाविशन्
९.३६.६४ वाग्भिर्वत्समदाशुषि क्षितिपतौ सम्प्रास्तुथाः सङ्गरम् ॥
९.३६.७१ पुत्राणामयुतेनसप्तदशभिश्चाक्षौहिणीभिर्महा
९.३६.७२ सेनानीभिरनेकमित्रनिवहिर्व्याजृम्भितीयोधनः ।
९.३६.७३ सद्यस्त्वत्ककुठारबाणविदलन्निश्शेषसैन्योत्करो
९.३६.७४ भीतिप्रद्रुतनष्टशिष्टनयस्त्वामापतद्धेहयः ॥
९.३६.८१ लीलावारितनर्मदाजलवलल्लङ्केशगर्वापह
९.३६.८२ श्रीमद्बाहुसहस्रमुक्तबहुशस्त्रास्त्रं निरुन्धन्नमुम् ।
९.३६.८३ चक्रे त्वय्यथ वैष्णवेऽपि विकले बुद्ध्वा हरिं त्वां मुदा
९.३६.८४ ध्यायन्तं छितस्र्वदोषमवधीः सोऽगात्परं ते पदम् ॥
९.३६.९१ भूयोऽमर्षितहेहयात्मजगणैस्ताते हते रेणुका
९.३६.९२ माघ्नानां हृदयं निरीक्ष्य बहुशो घोरां प्रतिज्ञां वहन् ।
९.३६.९३ ध्यानानीतरथायुधस्त्वमकृथा विप्रद्रुहः क्षत्रियान्
९.३६.९४ दिक्चक्रेषु कुठारयन् विशिखयन्निःक्षात्रियां मेदिनीम् ॥
९.३६.१०१ तातोज्जीवनकृन्नृपालककुलं त्रिःसप्तकृत्वो जयन्
९.३६.१०२ सन्तर्प्याथ समन्तपञ्चकमहारक्तहृदौधे पित्न् ।
९.३६.१०३ यज्ञे क्ष्मामपि काश्यपादिषु दिशन् साल्वेन युध्यन् पुनः
९.३६.१०४ कृष्णोऽमुं निहनिष्यतीति शमितो युद्धात्कुमारैर्भवान् ॥
९.३६.१११ न्यस्यास्त्राणि महेन्द्रभूभृति तपस्तन्वन् पुनर्मज्जितां
९.३६.११२ गोकर्णावधि सागरेण धरणीं दृष्ट्वार्थितस्तापसैः ।
९.३६.११३ ध्यातेष्वासघृतानलास्त्रचकितं सिन्धुं स्रुवक्षेपणा
९.३६.११४ दुत्सार्योद्धृतकेरलो भृगुपते! वातेश! संरक्ष माम् ॥
९.३६.११५ सान्द्राननन्दतनो! हरे! ननु पुरा दैवासुरे सङ्गरे
९.३६.११६ त्वत्कृत्ता अपि कर्मशेषवशतो ये ते न याता गतिम् ।
९.३६.११७ तेषां भूतलजन्मनां दितिभुवां भारेण दुरार्दिता
९.३६.११८ भूमिः प्राप विरिञ्चमाश्रितपदं देवैः पुरैवागतैः ॥

१०.३७.२१ हा हा दुर्जनभूरिभारमथितां पाथोनिधौ पातुकाम्
१०.३७.२२ एतां पालय हन्त मे विवशतां संपृच्छ देवानिमान् ।
१०.३७.२३ इत्यादिप्रचुरप्रलापविवशामालोक्य धाता महीं
१०.३७.२४ देवानां वदनानि वीक्ष्य परितो दध्यौ भवन्तं हरे! ॥
१०.३७.३१ ऊचे चाम्बुजभूरमूनयि सुराः! सत्यं धरित्र्या वचो
१०.३७.३२ नन्वस्या भवतां च रक्षणविधौ दक्षो हि लक्ष्मीपतिः ।
१०.३७.३३ सर्वे शर्वपुरस्सरा वयमितो गत्वा पयोवारिधिं
१०.३७.३४ नत्वा तं स्तुमहे जवादिति युयः साकं तवाकेतनम् ॥
१०.३७.४१ ते मुग्धानिलशालिदुग्धजलधेस्तीरं गताः सङ्गता
१०.३७.४२ यावत्त्वत्पदचिन्तनैकमनसस्तावत्स पाथोजभूह् ।
१०.३७.४३ त्वद्वाचं हृदये निशम्य सकलानानन्दयन्नचिवा
१०.३७.४४ नाख्यातः परमात्मना स्वयमहं वाक्यं तदाकर्ण्यताम् ॥
१०.३७.५१ जाने दीनदशामहं दिविषदां भूमेश्च भीमैर्नृपैस्
१०.३७.५२ तत्क्षेपाय भवामि यादवकुले सोऽहं समग्रात्मना ।
१०.३७.५३ देवा वृष्णिकुले भवन्तु कलया देवाङ्गनाश्चावनौ
१०.३७.५४ मत्सेवार्थमिति त्वदीयवचनं पाथोजभूरूचिवान् ॥
१०.३७.६१ श्रुत्वा कर्णरसायनं तव वचः सर्वेषु निर्वापित
१०.३७.६२ स्वान्तेष्वीश! गतेषुइ तावककृपापीयूषतृप्तात्मसु ।
१०.३७.६३ विख्याते मथुरापुरे किल भवत्सान्निध्यपुण्योत्तरे
१०.३७.६४ धन्यां देवकनन्दनामुदवहद्राजा स शूरात्मजः ॥
१०.३७.७१ उद्वाहावसितौ तदीयसहजः कंसोऽथ सम्मानय
१०.३७.७२ न्नेतौ सूततया गतः पथि रथे व्योमोत्थया त्वद्गिरा ।
१०.३७.७३ अस्यास्त्वामतिदुष्टमष्टमसुतो हन्तेति हन्तेरितः
१०.३७.७४ सत्त्रासात्स तु हन्तुमन्तिकगताः तन्वीं कृपाणीमधात् ॥
१०.३७.८१ गृह्णानश्चिकुरेषु तां खलमतिः शौरेश्चिरं सान्त्वनैर्
१०.३७.८२ नो मुञ्चन् पुनरात्मजार्पणगिरा प्रीतोऽथ यातो गृहान् ।
१०.३७.८३ आद्यं त्वत्सहजं तथार्पितमपि स्नेहेन नाहन्नसौ
१०.३७.८४ दुष्टानामपि देव! पुष्टकरुणा दृष्टा हि धीरेकदा ॥
१०.३७.९१ तावत्त्वन्मनसैव नारदमुनिः प्रोचे स भोजेश्वरं
१०.३७.९२ यूयं नन्वसुराः सुराश्च यदवो जानासि किं न प्रभो! ।
१०.३७.९३ मायावी स हरिर्भवद्वधकृते भावी सुरप्रार्थना
१०.३७.९४ दित्याकर्ण्य यदूनदूधुनदसौ शौरेश्च सूनूनहन् ॥
१०.३७.१०१ प्राप्ते सप्तमगर्भतामहिपतौ त्वत्प्रेरणान्मायया
१०.३७.१०२ नीते माधव! रोहिणीं त्वमपि भोः! सच्चित्सुखैकात्मकः ।
१०.३७.१०३ देवक्या जठरं विवेशिथ विभो! संस्तूयमानः सुरैः
१०.३७.१०४ स त्वं कृष्ण! विधूय रोगपटलीं भक्तिं परां देहि मे ॥
१०.३८.११ आनन्दरूप! भगवन्नयि! तेऽवतारे
१०.३८.१२ प्राप्ते प्रदीप्तभवदङ्ग निरीयमाणैः ।
१०.३८.१३ कान्तिव्रजैरिव घनाघनमण्डलैर्द्या
१०.३८.१४ मावृण्वती विरुरुचे किल वर्षवेला ॥
१०.३८.२१ आशासु शीतलतरासु पयोदतोयै
१०.३८.२२ राशासिताप्तिविवशेषु च सज्जनेषु ।
१०.३८.२३ नैशाकरोदयविधौ निशि मध्यमायां
१०.३८.२४ क्लेशापहस्त्रिजगतां त्वमिहाविरासीः ॥
१०.३८.३१ बाल्यसृशापि वपुषा दधुषा वुभूती
१०.३८.३२ रुद्यत्किरीटकटकाङ्गदहारभासा ।
१०.३८.३३ शङ्खारिवारिजगदापरिभासितेन
१०.३८.३४ मेघासितेन परिलेसिथ सूतिगेहे ॥
१०.३८.४१ वक्षःस्थलीसुखनिलानविलासिलक्ष्मी
१०.३८.४२ मन्दाक्षलक्षितकटाक्षविमोक्षभेदैः ।
१०.३८.४३ तन्मन्दिरस्य खलकंसकृतामलक्ष्मी
१०.३८.४४ मुन्मार्जयन्निव विरेजिथ वासुदेव! ॥
१०.३८.५१ शौरिस्तु धीरमुनिमण्डलचेतसोऽपि
१०.३८.५२ दूरस्थितं वपुरुदीक्ष्य निजेक्षणाभ्याम् ।
१०.३८.५३ आनन्दबष्पपुलकोद्गमगद्गदार्द्र
१०.३८.५४ स्तुष्टाव दृष्तिमकरन्दरसं भवन्तम् ॥
१०.३८.६१ देव! प्रसीद परपूरुष! तापवल्ली
१०.३८.६२ निर्लूनिदात्र! समनेत्र! कलाविलासिन्! ।
१०.३८.६३ खेदानपाकुरु कृपागुरुभिः कटाक्षैर्
१०.३८.६४ इत्यादि तेन मुदितेन चिरं नुतोऽभूः ॥
१०.३८.७१ मात्रा च नेत्रसलिलास्तृतगात्रवल्ल्या
१०.३८.७२ स्तोत्रैरभिष्टुतगुणः करुणालयस्त्वम् ।
१०.३८.७३ प्राचीनजन्मयुगलं प्रतिबोध्य ताभ्यां
१०.३८.७४ मातुर्गिरा दधिथ मानुषबालवेषम् ॥
१०.३८.८१ त्वत्प्रेरिस्ततदनु नन्दतनूजया ते
१०.३८.८२ व्यत्यासमारचयितुं स हि शूरसूनुः ।
१०.३८.८३ त्वां हस्तयोरधित चित्ताविधार्यमार्यै
१०.३८.८४ रम्भोरुहस्थकलहंसकिशोररम्यम् ॥
१०.३८.९१ जाता तदा पुशुपसद्मनि योगनिद्रा
१०.३८.९२ निद्राविमुद्रितमथाकृत पौरलोकम् ।
१०.३८.९३ त्वत्प्रेरणात्किमिह चित्रमचेतनैर्यद्
१०.३८.९४ द्वारैः स्वयं व्यघटि सङ्गटितैः सुगाढम् ॥
१०.३८.१०१ शेषेण भूरिफणवारितवारिणाथ
१०.३८.१०२ स्वैरं प्रदर्शितपथो मणिदीपितेन ।
१०.३८.१०३ त्वां धारयन् स खलु धन्यतमः प्रतस्थे
१०.३८.१०४ सोऽयं त्वमीश! मम नाशय रोगवेगान् ॥
१०.३९.११ भवन्तमयमुद्वहन् यदुकुलोद्वहो निस्सरन्
१०.३९.१२ ददर्श गगनोच्चलज्जलभरां कलिन्दात्मजाम् ।
१०.३९.१३ अहि सलिलसञ्चयः स पुनरैन्द्रजालोदितो
१०.३९.१४ जलौघ इव तत्क्षणात्प्रपदमेयतामाययौ ॥
१०.३९.२१ प्रसुप्तपशुपालिकां निभृतमारुदद्बालिका
१०.३९.२२ मपावृतकवाटिकां पशुपवाटिकामाविशन् ।
१०.३९.२३ भवन्तमयमर्पयन् प्रसवतल्पके तत्पदाद्
१०.३९.२४ वहन् कपटकन्यकां स्वपुरमागतो वेगतः ॥
१०.३९.३१ ततस्त्वदनुजारवक्षपितनिद्रवेगद्रवद्
१०.३९.३२ भटोत्करनिवेदितप्रसववार्तयैवार्तिमान् ।
१०.३९.३३ विमुक्तचिकुरोत्करस्त्वरितमापतन् भोजरा
१०.३९.३४ डतुष्ट इव दृष्टवान् भगिनिकाकरे कन्यकाम् ॥
१०.३९.४१ ध्रुवं कपटशालिनो मधुहरस्य माया भवे
१०.३९.४२ दसाविति किशोरिकां भगिनिकाकरालिङ्गिताम् ।
१०.३९.४३ द्विपो नलिनिकान्तरादिव मृणालिकामाक्षिप
१०.३९.४४ न्नयं त्वदनुजामजामुपलपट्टके पिष्टवान् ॥
१०.३९.५१ ततो भवदुपासको झटिति मृत्युपाशादिव
१०.३९.५२ प्रमुच्य तरसैव सा समधिरूढरूपान्तरा ।
१०.३९.५३ अधस्तलमजग्मुषी विकसदष्टबाहुस्फुरन्
१०.३९.५४ महायुधमहो गता किल विहायसा दिद्युते ॥
१०.३९.६१ नृशंसतर! कंस! ते किमु मया विनिष्पिष्टया
१०.३९.६२ बभूव भवदन्तकः क्वचन चिन्त्यतां ते हितम् ।
१०.३९.६३ इति त्वदनुजा विभो! खलमुदीर्य तं जग्मुषी
१०.३९.६४ मरुद्गणपणायिता भुवि च मन्दिराण्येयुषी ॥
१०.३९.७१ प्रगे पुनरगात्मजावचनमीरिति भूभुजा
१०.३९.७२ प्रलम्बबकपूतनाप्रमुखदानवा मानिनः ।
१०.३९.७३ भवन्निधनकाम्यया जगति बभ्रमुर्निर्भयाः
१०.३९.७४ कुमारकविमारकाः किमिव दुष्करं निष्कृपैः ॥
१०.३९.८१ ततः पशुपमन्दिरे त्वयि मुकुन्द! नन्दप्रिया
१०.३९.८२ प्रसूतिशयनेशये रुवति किञ्चिदञ्चत्पदे ।
१०.३९.८३ विबुध्य वनिताजनैस्तनयसम्भवे घोषिते
१०.३९.८४ मुदा किमु वदाम्यहो सकलमाकुलं गोकुलम् ॥
१०.३९.९१ अहो खलु यशोदया नवकलायचेतोहरं
१०.३९.९२ भवन्तमलमन्तिके प्रथममापिबन्त्या दृशा ।
१०.३९.९३ पुनः स्तनभरं निजं सपदि पाययन्त्या मुदा
१०.३९.९४ मनोहरतनुस्पृशा जगति पुण्यवन्तो जिताः ॥
१०.३९.१०१ भवत्कुशलकाम्यया स खलु नन्दगोपस्तदा
१०.३९.१०२ प्रमोदभरसंकुलो द्विजकुलाय किं नाददात् ।
१०.३९.१०३ तथैव पशुपालकाः किमु न मङ्गलं तेनिरे
१०.३९.१०४ जगत्रितयमङ्गल! त्वमिह पाहि मामामयात् ॥
१०.४०.११ तदनु नन्दममन्दशुभास्पदं नृपपुरीं करदानकृते गतम् ।
१०.४०.१२ समवलोक्य जगाद्भवत्पिता विदितकंससहायजनोद्यमः ॥
१०.४०.२१ अयि सखे! तव बालकजन्म मां सुखयतेऽद्य निजात्मजजन्मवत् ।
१०.४०.२२ इति भवत्पितृतां व्रजनायके समधिरोप्य शशंस तमादरात् ॥
१०.४०.३१ इह च सन्त्यनिमित्तशतानि ते कटकसीम्ने ततो लघु गम्यताम् ।
१०.४०.३२ इति च तद्वचसा व्रजनायको भवदपायभिया द्रुतमाययौ ॥
१०.४०.४१ अवसरे खलु तत्र च काचन व्रजपदे मधुराकृतिरङ्गना ।
१०.४०.४२ तरलषट्पदलालितकुन्तला कपटपोतक! ते निकटं गता ॥
१०.४०.५१ सपसि सा हृतबालकचेतना निशिचरान्वयजा किल पूतना ।
१०.४०.५२ व्रजवधूष्विह केयमिति क्षणं विमृशतीषु भवन्तमुपाददे ॥
१०.४०.६१ ललितभावविलासहृतात्मभिर्युवतिभिः प्रतिरोद्धुमपारिता ।
१०.४०.६२ स्तनमसौ भवनान्तनिषेदुषी प्रददुषी भवते कपटात्मने ॥
१०.४०.७१ समधिरुह्य तदङ्कमशङ्कितस्त्वमथ बालकलोपनरोषितः ।
१०.४०.७२ महदिवाम्रफलं कुचमण्डलं प्रतिचुचूषिथ दुर्विषदूषितम् ॥
१०.४०.८१ असुभिरेव समं धयति त्वयि स्तनमसौ स्तनितोपमनिस्वना ।
१०.४०.८२ निरपतद्भयदायि निजं वपुः प्रतिगता प्रविसार्य भुजावुभौ ॥
१०.४०.९१ भयदघोषणभीषणविग्रहश्रवणदर्शनमोहितवल्लवे ।
१०.४०.९२ व्रजपदे तदुरःस्थलखेलनं ननु भवन्तमगृह्णत गोपिकाः ॥
१०.४०.१०१ भुवनमङ्कल!नामभिरेव ते युवतिभिर्बहुधा कृतरक्षणः ।
१०.४०.१०२ त्वमयि वातनिकेतननाथ! मामगदयन् कुरु तावकसेवकम् ॥
१०.४१.११ व्रजेश्वरः शौरिवचो निशम्य समाव्रजन्नध्वनि भीतचेताः ।
१०.४१.१२ निष्पिष्टनिश्शेषतरुं निरीक्ष्य कञ्चित्पदार्थं शरणं गतस्त्वाम् ॥
१०.४१.२१ निशम्य गोपीवचनादुदन्तं सर्वेऽपि गोपा भयविस्मयान्धाः ।
१०.४१.२२ त्वत्पातितं घोरपिशाचदेहं देहुर्विदूरेऽथ कुठारकृत्तम् ॥
१०.४१.३१ त्वत्पीतपूतस्तनतच्छरीरात्समुच्चलन्नुच्चतरो हि धूमः ।
१०.४१.३२ शङ्कामधादागरवः किमेषु किं चान्दनो गौग्गुलवोऽथवेति ॥
१०.४१.४१ मदङ्गसङ्गस्य फलं न दूरं क्षणेन तावद्भवतामपि स्यात् ।
१०.४१.४२ उत्युल्लपन् वल्लवतल्लजेभ्यस्त्वं पूतनामातनुथाः सुगन्धिम् ॥
१०.४१.५१ चित्रं पिशाच्या न हतः कुमारश्चित्रं पुरैवाकथि शौरिणेदम् ।
१०.४१.५२ इति प्रशंसन् किल गोपलोको भवन्मुखालोकरसे न्यमाङ्क्षीत् ॥
१०.४१.६१ दिने दिनेऽथ प्रतिवृद्धलक्ष्मीरक्षीणमङ्गल्यशतो व्रजोऽयम् ।
१०.४१.६२ भवन्निवासादयि वासुदेव! प्रमोदसान्द्रः परितो विरेजे ॥
१०.४१.७१ गृहेषु ते कोमलरूपहासमिथःकथासङ्कुलिताः कमन्यः ।
१०.४१.७२ वृत्तेषु कृत्येषु भवन्निरीक्षासमागताः प्रत्यहमत्यनन्दन् ॥
१०.४१.८१ अहो कुमारो मयि दत्तदृष्टिः स्मितः कृतं मां प्रति वत्सकेन ।
१०.४१.८२ एह्येहि मामित्युपसार्य पाणिं त्वयाश! किं किं न कृतं वधूभिः ॥
१०.४१.९१ भवद्वपुःस्पर्शनकौतुकेन करात्करं गोपवधूजनेन ।
१०.४१.९२ नीतस्त्वमाताम्रसरोजमालाव्यालम्बिलोलम्बतुलामलासीः ॥
१०.४१.१०१ निपाययन्ती स्तनमङ्कगं त्वां विलोकयन्ती वदनं हसन्ती ।
१०.४१.१०२ दशां यशोदा कतमां न भेजे स तादृशः पाहि हरे! गदान्माम् ॥
१०.४२.११ कदापि जन्मर्क्षदिने तव प्रभो! निमन्त्रितज्ञातिवधूमहीसुरा ।
१०.४२.१२ महानसस्त्वां सविधे निधाय सा महानसादौ ववृते व्रजेश्वरी ॥
१०.४२.२१ ततो भवत्त्राणनियुक्तबालकप्रभीतिसङ्क्रन्दनसङ्कुलारवैः ।
१०.४२.२२ विमिश्रमश्रावि भवत्समीपतः परिस्फुटद्दारुचटच्चटारवः ॥
१०.४२.३१ ततस्तदाकर्णनसंभ्रमश्रमप्रकम्पिवक्षोजभरा व्रजाङ्गनाः ।
१०.४२.३२ भवन्तमन्तर्ददृशुः समन्ततो विनिष्पतद्दारुणदारुमध्यगम् ॥
१०.४२.४१ शिशोरहो किं किमभूदिति द्रुतं प्रधाव्य नन्दः पशुपाश्च भूसुराः ।
१०.४२.४२ भवन्तमालोक्य यशोदया धृतं समाश्वसन्नश्रुजलार्द्रलोचनाः ॥
१०.४२.५१ कस्को नु कौतस्कुत एष विस्मयो विशङ्कटं यच्छकटं विपाटितम् ।
१०.४२.५२ न कारणं किञ्चिदिहेति ते स्थिताः स्वनासिकादत्तकरास्त्वदीक्षकाः ॥
१०.४२.६१ कुमारकस्यास्य पयोधरार्थिनः प्ररोदने लोलपदाम्बुजाहतम् ।
१०.४२.६२ मया मया दृष्टमनो विपर्यगादितीश! ते पालकबालका जगुः ॥
१०.४२.७१ भिया तदा किञ्चिदजानतामिदं कुमारकाणामतिदुर्घटं वचः ।
१०.४२.७२ भवत्प्रभावाविदुरैरितीरितं मनागिवाशङ्क्यात दृष्टपूतनैः ॥
१०.४२.८१ प्रवालताम्रं किमिदं पदं क्षतं सरोजरम्यौ नु करौ विरोजितौ ।
१०.४२.८२ इति प्रसर्पत्करुणातरङ्गितास्त्वदङ्गमापस्पृशुरङ्गनाजनाः ॥
१०.४२.९१ अये सुतं देहि जगत्पतेः कृपातरङ्गपातात्परिपातमद्य मे ।
१०.४२.९२ इति स्म सङ्गृह्य पिता त्वदङ्गुकं गुहुर्मुहुः श्लिष्यति जीतकण्टकः ॥
१०.४२.१०१ अनोनिलीनः किल हन्तुमागतः सुरारिरेवं भवता विहिंसितः ।
१०.४२.१०२ रजोऽपि नोदृष्टममुष्य तत्कथं स शुद्धसत्त्वे त्वयि लीनवान् ध्रुवम् ॥
१०.४२.१११ प्रपूजितैस्तत्र ततो द्विजातिभिर्विशेषतो लम्भितमङ्गलाशिषः ।
१०.४२.११२ व्रजं निजैर्बाल्यरसैर्विमोहयन्मरुत्पुराधीश! रुजां जहीहि मे ॥
१०.४३.११ त्वमेकदा गुरुमरुत्पुरनाथ! वोढुं
१०.४३.१२ गाढाधिरूड्ःगरिमाणमपारयन्ती ।
१०.४३.१३ माता नोधाय शयने किमिदं बतेति
१०.४३.१४ ध्यायन्त्यचेष्टत गृहेषु निविष्टशङ्का ॥
१०.४३.२१ तावद्विदूरमुपकर्णितघोरघोष
१०.४३.२२ व्याजृम्भिपांसुपटलीपरिपूरिताशः ।
१०.४३.२३ वात्यावपुः स किल दैत्यवरस्तृणाव
१०.४३.२४ र्ताख्यो जहार जनमानसहारिणं त्वाम् ॥
१०.४३.३१ उद्दामपांसुतिमिराहतदृष्तिपाते
१०.४३.३२ द्रष्टुं किमप्यकुशले पशुपाललोके ।
१०.४३.३३ हा बालक्स्य किमिति त्वदुपान्तमाप्ता
१०.४३.३४ माता भवन्तमविलोक्य भृशं रुरोद् ॥
१०.४३.४१ तावत्स दानववरोऽपि च दीनमूर्तिर्
१०.४३.४२ भावत्कभारपरिधारणलूनवेगः ।
१०.४३.४३ सङ्कोचमाप तदनु क्षतपांसुघोषे
१०.४३.४४ घोषे व्यतायत भवज्जननीनिनादः ॥
१०.४३.५१ रोदोपकर्णनवशादुपगम्य गेहं
१०.४३.५२ क्रन्दत्सु नन्दमुखगोपकुलेषु दीनः ।
१०.४३.५३ त्वां दानवस्त्वखिलमुक्तिकरं मुमुक्षुस्
१०.४३.५४ त्वय्यप्रमुञ्चति पपात्वियत्प्रदेशात् ॥
१०.४३.६१ रोदाकुलास्तदनु गोपगणा बहिष्ठ
१०.४३.६२ पाषाणपृष्ठभुवि देहमतिस्थविष्ठम् ।
१०.४३.६३ प्रैक्षन्त हन्त निपन्तममुष्य वक्ष
१०.४३.६४ स्यक्षीणमेव च भवन्तमलं हसन्तम् ॥
१०.४३.७१ ग्रावप्रपातपरिपिष्टगरिष्ठदेह
१०.४३.७२ भ्रष्टासुदुष्टदनुजोपरि धृष्टहासम् ।
१०.४३.७३ आघ्नानमम्बुजकरेण भवन्तमेत्य
१०.४३.७४ गोप दधुर्गिरिवरादिव नीलरत्नम् ॥
१०.४३.८१ एकैकमाशु परिगृह्य निकामनन्द
१०.४३.८२ न्नन्दादिगोपपरिरब्धविचुम्बताङ्गम् ।
१०.४३.८३ आदातुकामपरिशङ्कितगोपनारी
१०.४३.८४ हस्ताम्बुजप्रपतितं प्रणुमो भवन्तम् ॥
१०.४३.९१ भूयोऽपि किन्नु कृणुमः प्रणतार्तिहारी
१०.४३.९२ गोविन्द एव परिपालयतात्सुतं नः ।
१०.४३.९३ इत्यादि मातरपितृप्रसुखैस्तदानीं
१०.४३.९४ सम्प्रार्थितस्त्वदवनाय विभो! त्वमेव ॥
१०.४३.१०१ वातात्मकं दनुजमेवमयि प्रधून्वन्
१०.४३.१०२ वातोद्भवान्मम गदान् किमु नो धुनोषि ।
१०.४३.१०३ किं वा करोमि पुरनप्यनिलालयेश!
१०.४३.१०४ निश्शेषरोगशमनं मुहुरर्थये त्वाम् ॥
१०.४४.११ गूढं वसुदेवगिरा कर्तुं ते निष्क्रियस्य संस्कारान् ।
१०.४४.१२ हृद्गतहोरातत्त्वो गर्गमुनिस्त्वद्गृहान् विभो! गतवान् ॥
१०.४४.२१ नन्दोऽथ नन्दितात्मा बृन्दिष्ठं मानयन्नमुं यमिनाम् ।
१०.४४.२२ मन्दस्मितार्द्रमूचे त्वत्संस्कारान् विधातुमुत्सुकधीः ॥
१०.४४.३१ यदुवंशाचार्यत्वात्सुनिभृतमिदमार्य! कार्यमिति कथयन् ।
१०.४४.३२ गर्गो निर्गतपुलकश्चक्रे तव साग्रजस्य नामानि ॥
१०.४४.४१ कथमस्य नाम कुर्वे सहस्रनाम्नो ह्यनन्तनाम्नो वा ।
१०.४४.४२ इति नूनं गर्गमुश्चक्रे तव नाम नाम रहसि विभो! ॥
१०.४४.५१ कृषिधीतुणकाराभ्यां सत्तानन्दात्मतां किलाभिलपत् ।
१०.४४.५२ जगदघकर्षित्वं वा कथयदृषिः कृष्णनाम ते व्यतनोत् ॥
१०.४४.६१ अन्यांश्च नामभेदान्न्यीकुर्वन्नग्रजे च रामादीन् ।
१०.४४.६२ अतिमानुषानुभावं न्यगदत्त्वामप्रकाशयन् पित्रे ॥
१०.४४.७१ स्निह्यति यत्सव पुत्रे सुह्यति स न मायिकैः पुनः शोकैः ।
१०.४४.७२ द्रुह्यति यः स तु नश्येदित्यवदत्ते महत्त्वमृषिवर्यः ॥
१०.४४.८१ जेष्यति बहुतरदैत्यान्नेष्यति निजबन्धुलोकममलपदम् ।
१०.४४.८२ श्रोष्यसि सुविमलकीर्तीरस्येति भवद्विभूतिमृषिरूचे ॥
१०.४४.९१ अमुनैव सर्वदुर्गं तरितास्थ कृतास्थमन्त्र तिष्ठध्वम् ।
१०.४४.९२ हरिरेवेत्यनभिलपन्नित्यादि त्वामवर्णयत्स मुनिः ॥
१०.४४.१०१ गर्गेऽथ निर्गतेऽस्मिन्नन्दितनन्दादिनन्द्यमानस्त्वम् ।
१०.४४.१०२ मद्गदमुद्गतकरुणो निर्गमय श्रीमरुत्पुराधीश! ॥
१०.४५.११ अयि सबल! मुरारे! पाणिजानुप्रचारैः
१०.४५.१२ किमपि भवनभागान् भूषयन्तौ भवन्तौ ।
१०.४५.१३ चलितचरणकञ्जे मञ्जुमञ्जीरशिञ्जा
१०.४५.१४ श्रवणकुतुकभाजौ चेरतुश्चारु वेगात् ॥
१०.४५.२१ मृदु मृदु विहसन्तावुन्मिषद्दन्तवन्तौ
१०.४५.२२ वदनपतितकेशौ दृश्यपादाब्जदेशौ ।
१०.४५.२३ भुजगलितकरान्तव्यालगत्कङ्कणाङ्कौ
१०.४५.२४ मतिमहरतमुच्चैः पश्यतां विश्वन् णाम् ॥
१०.४५.३१ अनुसरति जनौघे कौतुकव्याकुलाक्षे
१०.४५.३२ किमपि कृतनिनादं व्याहसन्तौ द्रवन्तौ ।
१०.४५.३३ बलितवदनपद्मं पृष्ठतो दत्तदृष्टी
१०.४५.३४ किमिव न विदधाथे कौतुकं वासुदेव! ॥
१०.४५.४१ दुतगतिषु पतन्तावुत्थितौ लिप्तपङ्कौ
१०.४५.४२ दिवि मुनिभिरपङ्कैः सस्मितं वन्द्यमानौ ।
१०.४५.४३ द्रुतमथ जननीभ्यां सानुकम्पं गृहीतौ
१०.४५.४४ मुहुरपि परिरब्धौ द्राग्युवां चुम्बितौ च ॥
१०.४५.५१ स्नुतकुचभरमङ्के धारयन्ती भवन्तं
१०.४५.५२ तरलमति यशोदा स्तन्यदा धन्यधन्या ।
१०.४५.५३ कपटपशुप! मध्ये मुग्धहासाङ्कुरं ते
१०.४५.५४ दशनमुकुलहृद्यं वीक्ष्यं वक्त्रं जहर्ष ॥
१०.४५.६१ तदनु चरणचारी दारकैः साकमारा
१०.४५.६२ न्निलयततिषु खेलन् बालचापल्यशाली ।
१०.४५.६३ भवनशुकबिडालान् वत्सकांश्चानुधावन्
१०.४५.६४ कथमपि कृतहासैर्गोपकैर्वारितोऽभूः ॥
१०.४५.७१ हलधरसहितस्त्वं यत्र यत्रोपयातो
१०.४५.७२ विवशपतितनेत्रास्तत्र तत्रैव गोप्यः ।
१०.४५.७३ विगलितगृहकृत्या विस्मृतापत्यभृत्या
१०.४५.७४ मुरहर! मुहुरत्यन्ताकुला नित्यमासन् ॥
१०.४५.८१ प्रतिनवनवनीतं गोपिकादत्तमिच्छन्
१०.४५.८२ कलपदमुपगायन् कोमलं क्वापि नृत्यन् ।
१०.४५.८३ सदययुवतिलोकैरर्पितं सर्पिरश्नन्
१०.४५.८४ क्वचन नवविपक्वं दुग्धमत्यापिबस्त्वम् ॥
१०.४५.९१ मम खलु बलिगेहे याचनं जातमास्ताम्
१०.४५.९२ इह पुनरबलानामग्रतो नैव कुर्वे ।
१०.४५.९३ इति विहितमतिः किं देव! सन्त्यज्य याच्ञां
१०.४५.९४ दधिघृतमहरस्त्वं चारुणा चोरणेन ॥
१०.४५.१०१ तव दधिघृतमोषे घोषयोषाजनाना
१०.४५.१०२ मभजत हृदि रोषो नावकाशं न शोकः ।
१०.४५.१०३ हृदयमपि मुषित्वा हर्षसिन्धौ न्यधास्त्वं
१०.४५.१०४ स मम शमय रोगान् वातगेहाधिनाथ! ॥
१०.४५.१११ शाखाग्रेऽथ विधुं विलोक्य फलमित्यम्बां च तातं मुहुः
१०.४५.११२ सम्प्रार्थ्याथ तदा तदीयवचसा प्रोत्क्षिप्तबाहौ त्वयि ।
१०.४५.११३ चित्रं देव! शशी स ते करमगात्किं ब्रूमहे सम्पत
१०.४५.११४ ज्ज्योतिर्मण्डलपूरिताखिलवपुः प्रागा विराड्रूपताम् ॥
१०.४५.१२१ किं किं बतेदमिति संभ्रमभाजमेनं
१०.४५.१२२ ब्रह्मार्णवे क्षणममुं परिमज्ज्य तातम् ।
१०.४५.१२३ मायां पुनस्तनयमोहमयीं वितन्व
१०.४५.१२४ न्नानन्दचिन्मय! जगन्मय! पाहि रोगात् ॥
१०.४६.११ अयि देव! पुरा किल त्वयि स्वयमुत्तानशये स्तनन्धये ।
१०.४६.१२ परिजृम्भणतो व्यपावृते वदने विश्वमचष्ट वल्लवी ॥
१०.४६.२१ पुनरप्यथ बालकैः समं त्वयि लीलानिरते जगत्पते! ।
१०.४६.२२ फलसञ्चयवञ्चनक्रुधा तव मृद्भोजनमूचुरर्भकाः ॥
१०.४६.३१ अयि ते प्रलयावधौ विभो! क्षितितोयादिसमस्तभक्षिणः ।
१०.४६.३२ मृदुपाशनतो रुजा भवेदिति भीता जननी चुकोप सा ॥।
१०.४६.४१ अयि दुर्विनयात्मक! त्वया किमु मृत्सा बत वत्स! भक्षिता ।
१०.४६.४२ इति मातृगिरं चिरं विभो! वितथां त्वं प्रतिजज्ञिषे हसन् ॥
१०.४६.५१ अयि ते सकलैर्विनिश्चिते विमतिश्चेद्वदनं विदार्यताम् ।
१०.४६.५२ इति मातृविभर्त्सितो मुखं विकसत्पद्मनिभं व्यदारयः ॥
१०.४६.६१ अयि मृल्लवदर्शनोत्सुकां जननीं तां बहु तर्पयन्निव ।
१०.४६.६२ पृथिवीं निखिलां न केवलं भुवनान्यप्यखिलान्यदीदृशः ॥
१०.४६.७१ कुहचिद्वनमम्बुधिः क्वचित्क्वचिदभ्रं कुहचिद्रसातलम् ।
१०.४६.७२ मनुजा दनुजाः क्वचित्सुरा ददृशे किं न तदा त्वदानने ॥
१०.४६.८१ कलशाम्बुधिशायिनं पुनः परवैकुण्ठपदाधिवासिनम् ।
१०.४६.८२ स्वपुरश्च निजार्भकात्मकं कतिधा त्वां न ददर्श सा मुखे ॥
१०.४६.९१ विकसद्भुवने मुखोदरे ननु भूयोऽपि तथाविधाननः ।
१०.४६.९२ अनया स्फुटमीक्षितो भवाननवस्थां जगतां बतातनोत् ॥
१०.४६.१०१ धृततत्त्वधियं तदा क्षणं जननीं तां प्रणयेन मोहयन् ।
१०.४६.१०२ स्तनमम्ब! दिशेत्युपासजन् भगवन्नद्भुतबाल! पाहि माम् ॥
१०.४७.११ एकदा दधिविमाथकारिणीं मातरं समुपसेदिवान् भवान् ।
१०.४७.१२ स्तन्यलोलुपतया निवारयन्नङ्कमेत्य पपिवान् पयोधरौ ॥
१०.४७.२१ अर्धपीतकुचकुड्मले त्वयि स्निग्धहासमधुराननाम्बुजे ।
१०.४७.२२ दुग्धमीश! दहने परिस्नुतं धर्तुमाशु जननी जगाम ते ॥
१०.४७.३१ सामिपीतरसभङ्गसङ्गतक्रोधभारपरिभूतचेतसा ।
१०.४७.३२ मन्थदण्डमुपगृह्य पाटितं हन्त देव! दधिभाजनं त्वया ॥
१०.४७.४१ उच्चल ध्वनितमुच्चकैस्तदा संनिशम्य जननी समाद्रुता ।
१०.४७.४२ त्वद्यशोविसरवद्ददर्श सा सद्य एव दधि विसृतं क्षितौ ॥
१०.४७.५१ वेदमार्गपरिमार्गितं रुषा त्वामवीक्ष्य परिमार्गयन्त्यसौ ।
१०.४७.५२ सन्ददर्श सुकृतिन्युलूखले दीयमाननवनीतमोतवे ॥
१०.४७.६१ त्वां प्रगृह्य बत भीतिभावनाभासुराननसरोजमाशु सा ।
१०.४७.६२ रोषरूषितमुखी सखीपुरो बन्धनाय रशनामुपाददे ॥
१०.४७.७१ बन्धुमिच्छति यमेव सज्जनस्तं भवन्तमयि बन्धुमिच्छती ।
१०.४७.७२ सा नियुज्य रशनागुणान् बहून् व्द्यङ्गुलोनमखिलं किलैक्षत ॥
१०.४७.८१ विस्मितोत्स्मितसखीजनेक्षितां स्विन्नसन्नवपुषं निरीक्ष्य ताम् ।
१०.४७.८२ नित्यमुक्तवपुरप्यहो हरे! बन्धमेव कृपयान्वमयथाः ॥
१०.४७.९१ स्थीयतां चिरमुलूखले खलेत्यागता भवनमेव सा यदा ।
१०.४७.९२ प्रागुलूखलबिलान्तरे तदा सर्पिरर्पितमदन्नवास्थिथाः ॥
१०.४७.१०१ यद्यपाशसुगमो भवान् विभो! संयतः किमु सपाशयानया ।
१०.४७.१०२ एवमादि दिविजैरभिष्टुतो वातनाथ! परिपाहि मां गदात् ॥
१०.४८.११ मुदा सुरौधैस्त्वमुदारसम्मदैरुदीर्य दामोदर इत्यभिष्टुतः ।
१०.४८.१२ मृदूदरः स्वैरमुलूखले लगन्नदूरतो द्वौ ककुभावुदैक्षथाः ॥
१०.४८.२१ कुबेरसूनुर्नलकूबराभिधः परो मणिग्रीव इति प्रथां गतः ।
१०.४८.२२ महेशसेवाधिगतश्रियोन्मदौ चिरं किल त्वद्विमुखावखेलताम् ॥
१०.४८.३१ सुरापगायां किल तौ मदोत्कटौ सुरापगायद्बहुयौवतावृतौ ।
१०.४८.३२ विवाससौ केलिपरौ स नारदो भवत्पदैकप्रवणो निरैक्षत ॥
१०.४८.४१ भिया प्रियालोकमुपात्तवाससं पुरो निरीक्ष्यापि मदान्धचेतसौ ।
१०.४८.४२ इमौ भवद्भक्त्युपशान्तिसिद्धये मुनिर्जगौ शान्तिमृते कुतः सुखम् ॥
१०.४८.५१ युवामवाप्तौ ककुभात्मतां चिरं हरिं निरीक्ष्याथ पदं स्वमाप्नुतम् ।
१०.४८.५२ इतीरितौ तौ भवदीक्षणस्पृहां गतौ व्रजान्ते ककुभौ बभूवतुः ॥
१०.४८.६१ अतन्द्रमिन्द्रद्रुयुगं तथाविधं समेयुषा मन्थरगामिना त्वया ।
१०.४८.६२ तिरायितोलूखलरोधनिर्धुतौ चिराय जीर्णौ परिपातितौ तरू ॥
१०.४८.७१ अभाजि शाखिद्वितयं यदा त्वया तदैव तद्गर्भतलान्निरेयुषा ।
१०.४८.७२ महात्विषा यक्षयुगेन तत्क्षणादभाजि गोविन्द! भवानपि स्तवैः ॥
१०.४८.८१ इहान्यभक्तोऽपि समेष्यति क्रमाद्भवन्तमेतौ खलु रुद्रसेवकौ ।
१०.४८.८२ मुनिप्रसादाद्भवदङ्घ्रिमागतौ गतौ वृणानौ खलु भक्तिमुत्तमाम् ॥
१०.४८.९१ ततस्तरूद्दारणदारुणारवप्रकम्पिसम्पातिनि गोपमण्डले ।
१०.४८.९२ विलज्जितत्वज्जननीमुखेक्षिणा व्यमोक्षि नन्दने भवान् विमोक्षदः ॥
१०.४८.१०१ महीरुहोर्मध्यगतो बतार्भको हरेः प्रभावादपरिक्षतोऽधुना ।
१०.४८.१०२ इति ब्रवाणैर्गमितो गृहं भवान्मरुत्पुराधीश्वर! पाहि मां गदात् ॥
१०.४९.११ भवत्प्रभावाविदुरा हि गोपास्तरुप्रपातादिकमत्र गोष्ट्ःे ।
१०.४९.१२ स्हेतुमुत्पातगणं विशङ्क्य प्रयातुमन्यत्र मनो वितेनुः ॥
१०.४९.२१ तत्रोपनन्दाभिधगोपवर्यो जगौ भवत्प्रेरणयैव नूनम् ।
१०.४९.२२ इतिः प्रतीच्यां विपिनं मनोज्ञं बृन्दावनं नाम विराजतीति ॥
१०.४९.३१ बृहद्वनं तत्खलु नन्दमुख्या विधाय गौष्ठीनमथ क्षणेन ।
१०.४९.३२ त्वदन्वितत्वज्जननीनिविष्टगरिष्तयानानुगता विचेलुः ॥
१०.४९.४१ अनोमनोज्ञध्वनिधेनुपालीखुरप्रणादान्तरतो वधूभिः ।
१०.४९.४२ भवद्विनोदालपितीक्षराणि प्रपीय नाज्ञायत मार्गदैर्घ्यम् ॥
१०.४९.५१ निरीक्ष्य बृन्दावनमीश! नन्दत्प्रसूनकुन्दप्रमुखद्रुमौघम् ।
१०.४९.५२ अमोदथाः शाद्वलसान्द्रलक्ष्म्या हरिन्मणीकुट्टिमपुष्टशोभम् ॥
१०.४९.६१ नवाकनिर्व्युढनिवासभेदेष्वशेषगोपेषु सुखासितेषु ।
१०.४९.६२ वनश्रियं गोपकिशोरपालीविमिश्रितः पर्यगलोकथास्त्वम् ॥
१०.४९.७१ अरालमार्गागतनिर्मलापां मरालकुजाकृतनर्मलापाम् ।
१०.४९.७२ निरन्तरस्मेरसरोजवक्त्रां कलिन्दकन्यां समलोकयस्त्वम् ॥
१०.४९.८१ मयूरकेकाशतलोभनीयं म्यूखमीलशबलं मणीनाम् ।
१०.४९.८२ विरिञ्चलोकस्पृशमुच्चशृङ्गैर्गिरिं च गोवर्धनमैक्षथास्त्वम् ॥
१०.४९.९१ समं ततो गोपकुमारकैस्त्वं समन्ततो यत्र वनान्तमागाः ।
१०.४९.९२ ततस्ततस्तां कृटिलामपश्यः कलिन्दजां रागवतीमिवैकाम् ॥
१०.४९.१०१ तथाविधेऽस्मिन् विपिने पशव्ये समुत्सुको वत्सगणप्रचारे ।
१०.४९.१०२ चरन् सरामोऽथ कुमारकैस्त्वं समीरगेहाधिप! पाहि रोगात् ॥
१०.५०.११ तरलमधुकृद्बृन्दे बृन्दावनेऽथ मनोहरे
१०.५०.१२ पशुपशिशुभिः साकं वत्सानुपालनलोलुपः ।
१०.५०.१३ हलधरसखो देव! श्रीमन्! विचेरिथ धारयन्
१०.५०.१४ गवलमुरलीवेत्रं नेत्राभिरामतनुद्युतिः ॥
१०.५०.२१ विहितजगतीरक्षं लक्ष्मीकराम्बुजलीलितं
१०.५०.२२ ददति चरणद्वन्द्वं बृन्दावने त्वयि पावने ।
१०.५०.२३ किमिव न बभौ सम्पत्सम्पूरितं तरुवल्लरी
१०.५०.२४ सलिलधरणीगोत्रक्षेत्रादिकं कमलापते! ॥
१०.५०.३१ विलसदुलपे कान्तारान्ते समीरणशीतले
१०.५०.३२ विपुलयमुनातीरे गोवर्धनाचलमूर्धसु ।
१०.५०.३३ ललितमुरलीनादः सञ्चारयन् खलु वात्सकं
१०.५०.३४ क्वचन दिवसे दैत्यं वत्साकृतिं त्वमुदैक्षथाः ॥
१०.५०.४१ रभसविलसत्पुच्छं विच्छायतोऽस्य विलोकयन्
१०.५०.४२ किमपि वलितस्कन्धं रन्ध्रप्रतीक्षमुदीक्षितम् ।
१०.५०.४३ तमथ चरणे बिभ्रद्विभ्रामयन्मुहुरुच्चकैः
१०.५०.४४ कुहचन महावृक्षे चिक्षेपिथ क्षतजीवितम् ॥
१०.५०.५१ निपतति महादैत्ये जात्या दुरात्मनि तत्क्षणं
१०.५०.५२ निपतनजवक्षुण्णक्षोणीरुहक्षतकानने ।
१०.५०.५३ दिवि परमिलद्बृन्दा बृन्दारकाः कुसुमोत्करैः
१०.५०.५४ शिरसि भवतो हर्षाद्वर्षन्ति नाम तदा हरे! ॥
१०.५०.६१ सुरभिलतमा मूर्धन्यूर्ध्वं कुतः कुसुमावली
१०.५०.६२ निपतति तवेत्युक्तो बालैः सहेलमुदैरयः ।
१०.५०.६३ झटिति दनुजक्षेपेणोर्ध्वं गतस्तरुमण्डलात्
१०.५०.६४ कुसुमनिकरः सोऽयं नूनं समेति शनैरिति ॥
१०.५०.७१ क्वचन दिवसे भूयो भूयस्तरेपरुषातपे
१०.५०.७२ तपनतनयापाथः पातुं गता भवदादयः ।
१०.५०.७३ चलितगरुतं प्रेक्षामासुर्बकं खलु विस्मृतं
१०.५०.७४ क्षितिधरगरुच्छेदे कैलासशैलमिवापरम् ॥
१०.५०.८१ पिबति सलिलं गोपव्राते भवनतमभिद्रुतः
१०.५०.८२ स किल निगिनलन्नग्निप्रख्यं पुनर्द्रुतमुद्वमन् ।
१०.५०.८३ दलयितुमगात्त्रोट्याः कोट्या तदा यु भवान् विभो!
१०.५०.८४ खलजनभिदाचुञ्चुश्चञ्चू प्रगृह्य ददार तम् ॥
१०.५०.९१ सपदि सहजां सन्द्रष्टुं वा मृतां खलु पूतना
१०.५०.९२ मनुजमघमप्यग्रे गत्वा प्रतीक्षितुमेव वा ।
१०.५०.९३ शमननिलयं याते तस्मिन् बके सुमनोगणे
१०.५०.९४ किरति सुमनोबृन्दं बृन्दावनाद्गृहमैयथाः ॥
१०.५०.१०१ ललितमुरलीनादं दूरान्निशम्य वधूजनैस्
१०.५०.१०२ त्वरितमुपगम्यारादारूढमोदमुदीक्षितः ।
१०.५०.१०३ जनितजननीनन्दानन्दः समीरणमन्दिर
१०.५०.१०४ प्रथितवसते! शौरे! दूरीकुरुष्व ममामयान् ॥
१०.५१.११ कदाचन व्रजशिशुभिः समं भवान्
१०.५१.१२ वनाशने विहितमतिः प्रगेतराम् ।
१०.५१.१३ समावृतो बहुतरवत्समण्डलैः
१०.५१.१४ सतेमनैर्निरगमदीश! जेमनैः ॥
१०.५१.२१ विनिर्यतस्तव चरणाम्बुजद्वया
१०.५१.२२ दुदाञ्चितं त्रिभुवनपावनं रजः ।
१०.५१.२३ महर्षयः पुलकधरैः कलेबरै
१०.५१.२४ रुदूहिरे धृतभवदीक्षणोत्सवाः ॥
१०.५१.३१ प्रचारयत्यविरलशाद्वले तले
१०.५१.३२ पशून् विभो! भवति समं कुमारकैः ।
१०.५१.३३ अघासुरो न्यरुणदघाय वर्तनीं
१०.५१.३४ भयानकः सपदि शयानकाकृतिः ॥
१०.५१.४१ महाचलप्रतिमतनोर्गुहानिभ
१०.५१.४२ प्रसारितप्रथितमुखस्य कानने ।
१०.५१.४३ मुखोदरं विहरणकौतुकाद्गताः
१०.५१.४४ कुमारकाः किमपि विदूरगे त्वयि ॥
१०.५१.५१ प्रमादतः प्रविशति पन्नगोदरं
१०.५१.५२ क्वथत्तनौ पशुपकुले सवात्सके ।
१०.५१.५३ विदन्निदं त्वमपि विवेशिथ प्रभो!
१०.५१.५४ सुहृज्जनं विशरणामाशु रक्षितुम् ॥
१०.५१.६१ गलेदरे विपुलितवर्ष्मणा त्वया
१०.५१.६२ महोरगे लुठति निरुद्धमारुते ।
१०.५१.६३ द्रुतं भवान् विदलितकण्ठमण्डलो
१०.५१.६४ विमोचयन् पशुपशून् विनिर्ययौ ॥
१०.५१.७१ क्षणं दिवि त्वदुपगमार्थमास्थितं
१०.५१.७२ महासुरप्रभवमहो महो महत् ।
१०.५१.७३ विनिर्गते त्वयि तु निलीनमञ्जसा
१०.५१.७४ नभःस्ह्तले ननृतुरथो जगुः सुराः ॥
१०.५१.८१ सविस्मयैः कमलभवादिभिः सुरैर्
१०.५१.८२ अनुद्रुतस्तदनु गतः कुमारकैः ।
१०.५१.८३ दिने पुनस्तरुणदशामुपेयुषि
१०.५१.८४ स्वकैर्भवानतनुत भोजनोत्सवम् ॥
१०.५१.९१ विषाणिकामपि मुरलीं नितम्बके
१०.५१.९२ निवेशयन् कबलधरः कराम्बुजे ।
१०.५१.९३ प्रहासयन् कलवचनैः कुमारकान्
१०.५१.९४ बुभोजिथ त्रिदशगणैर्मुदा नुतः ॥
१०.५१.१०१ सुखाशनं त्विह तव गोपमण्डले
१०.५१.१०२ मखाशनात्प्रियमिव देवमण्डले ।
१०.५१.१०३ इति स्तुतस्त्रिदशवरैर्जगत्प्रभो!
१०.५१.१०४ मरुत्पुरीनिलय! गदात्प्रपाहि माम् ॥
१०.५२.११ अन्यावतारनिकरेष्वनिरीक्षितं ते
१०.५२.१२ भूमातिरेकमभिवीक्ष्य तदाघमोक्षे ।
१०.५२.१३ ब्रह्मा परीक्षितुमनाः स परोक्षभावं
१०.५२.१४ निन्येऽथ वत्सकगणान् प्रवितत्य मायाम् ॥
१०.५२.२१ वत्सानवीक्ष्य विवशे पशुपोत्करे ता
१०.५२.२२ नानेतुकाम इव धातृमतानुवर्ती ।
१०.५२.२३ त्वं सामिभुक्तकबलो गतवांस्तदानीं
१०.५२.२४ भुक्तांस्तिरोधित सरोजभवः कुमारान् ॥
१०.५२.३१ वत्सायितस्तदनु गोपगणायितस्त्वं
१०.५२.३२ शिक्यादिभाण्डमुरलीगवलादिरूपः ।
१०.५२.३३ प्राग्वद्विहृत्य विपिनेषु चिराय सायं
१०.५२.३४ त्वं माययाथ बहुधा व्रजमाययाथ ॥
१०.५२.४१ त्वामेव शिक्यागवलादिमयं दधानो
१०.५२.४२ भूयस्त्वमेव पशुवत्सकबालरूपः ।
१०.५२.४३ गोरूपिणीभिरपि गोपवधूमयीभि
१०.५२.४४ रासादितोऽसि जननीभिरतिप्रहर्षात् ॥
१०.५२.५१ जीवं हि कञ्चिदभिमानवशात्स्वकीयं
१०.५२.५२ मत्वा तनूज इति रागभरं वहन्त्यः ।
१०.५२.५३ आत्मानमेव तु भवन्तमवाप्य सूनुं
१०.५२.५४ प्रीतिं ययुर्न कियतीं वनिताश्च गावः ॥
१०.५२.६१ एवं प्रतिक्षणविजृम्भितहर्षभार
१०.५२.६२ निश्शेषगोपगणलालितभूरिमूर्तिम् ।
१०.५२.६३ त्वामग्रजोऽपि बुबुधे किल वत्सरान्ते
१०.५२.६४ ब्रह्मात्मनोरपि महान् युवयोर्विशेषः ॥
१०.५२.७१ वर्षावधौ नवपुरातनवत्सपालान्
१०.५२.७२ दृष्ट्वा विवेकमसृणे द्रुहिणे विमूढे ।
१०.५२.७३ प्रादीदृशः प्रतिनवान्मकुटान्गदादि
१०.५२.७४ भूशांश्चतुर्भुजयुजः सजलाम्बुदाभान् ॥
१०.५२.८१ प्रत्येकमेव कमलापरिलालिताङ्गान्
१०.५२.८२ भोगीन्द्रभोगशयनान्नयनाभिरामान् ।
१०.५२.८३ लीलानिमीलितदृशः सनकादियोगि
१०.५२.८४ व्यासेवितान् कमलभूर्भवतो ददर्श ॥
१०.५२.९१ नारायणाकृतिमसङ्ख्यतमां निरीक्ष्य
१०.५२.९२ सर्वत्र सेवकमपि स्वमवेक्ष्य धाता ।
१०.५२.९३ मायानिमग्नहृदयो विमुमोह याव्त
१०.५२.९४ देको बभूविथ तदा कबलार्धपाणिः ॥
१०.५२.१०१ नश्यन्मदे तदनु विश्वपतिं मुहुस्त्वां
१०.५२.१०२ नत्वा च नूतवति धातरि धाम याते ।
१०.५२.१०३ पोतैः समं प्रमुदितैः प्रविशन्निकेतं
१०.५२.१०४ वातालयाधिप! विभो! परिपाहि रोगात् ॥
१०.५३.११ अतीत्य बाल्यं जगतां पते! त्वमुपेत्य पौगण्डवयो मनोज्ञम् ।
१०.५३.१२ उपेक्ष्य वत्सावनमुत्सवेन प्रावर्तथा गोगणपालनायाम् ॥
१०.५३.२१ उपक्रमस्यानुगुणैव सेयं मरुत्पुराधीष! तव प्रवृत्तिः ।
१०.५३.२२ गोत्रापरित्राणकृतेऽवतीनस्तदेव देवारभथास्तदा यत् ॥ष्
१०.५३.३१ कदापि रामेण समं वनान्ते वनश्रियं वीक्ष्य चरन् सुखेन ।
१०.५३.३२ श्रीदामनाम्नः स्वसखस्य वाचा मोदादगा धेनुककाननं त्वम् ॥
१०.५३.४१ उत्तालतालीनिवहे त्वदुक्त्या बलेन धूतेऽथ बलेन दोर्भ्याम् ।
१०.५३.४२ मृदुः खरश्चाभ्यपतत्पुरस्तात्फलोत्करो धेनुकदानवोऽपि ॥
१०.५३.५१ समुद्यतो धैनुकपालनेऽहं वधं कथं धैनुकमद्य कुर्वे ।
१०.५३.५२ इतीव मत्वा ध्रुवमग्रजेन सुरौघरोद्धारमजीघतस्त्वम् ॥
१०.५३.६१ तदीयभृत्यानपि जम्बुकत्वेनोपागतानग्रजसंयुतस्त्वम् ।
१०.५३.६२ जम्बूफलानीव तदा निरास्थस्तालेषु खेलन् भगवन्! निरास्थः ॥
१०.५३.७१ विनिघ्नति त्वय्यथ जम्बुकौघं सनामकत्वाद्वरुणस्तदानीम् ।
१०.५३.७२ भयाकुलो जम्बुकनामधेयं श्रुतिप्रसिद्धं व्यधितेति मन्ये ॥
१०.५३.८१ तवावतारस्य फलं मुरारे! सञ्जातमद्येति सुरैर्नुतस्त्वम् ।
१०.५३.८२ सत्यं फलं जातमिहेति हासी बालैः समं तालफलान्यभुङ्क्थाः ॥
१०.५३.९१ मधुद्रवस्रुन्ति बृहन्ति तानि फलानि मेदोभरभृन्ति भुक्त्वा ।
१०.५३.९२ तृप्तैश्च दृप्तैर्भवनं फलौघं वहद्भिरागाः खलु बालकैस्त्वम् ॥
१०.५३.१०१ हतो हतो धेनुक इत्युपेत्य फलान्यदद्भिर्मधुराणि लोकैः ।
१०.५३.१०२ जयेति जीवेति नुतो विभो! त्वं मरुत्पुराधीश्वर! पाहि रोगात् ॥
१०.५४.११ त्वत्सेवोत्कः सौभारिर्नाम पूर्वं कालिन्द्यन्तर्द्वादशाब्दं तपस्यन् ।
१०.५४.१२ मीनव्राते स्नेहवान् भोगलोले तार्क्ष्यं साक्षादैक्षताग्रे कदाचित् ॥
१०.५४.२१ त्वद्वाहं तं सक्षुधं तृक्षसूनुं मीनं कञ्चिज्जक्षतं लक्षयन् सः ।
१०.५४.२२ तप्तश्चित्ते शप्तवानत्र चेत्त्वं जन्तून् भोक्ता जीवितं चापि भोक्ता ॥
१०.५४.३१ तस्मिन् काले कालियः क्ष्वेलदर्पात्सर्पाराते कल्पितं भागम्श्नन् ।
१०.५४.३२ तेन क्रोधात्त्वत्पदाम्भोजभाजा पक्षक्षिप्तस्तद्दुरापं पयोऽगात् ॥
१०.५४.४१ घोरे तस्मिन् सूरजानीरवासे तीरे वृक्षा विक्षताः क्ष्वेलवेगात् ।
१०.५४.४२ पक्षिव्राताः पेतुरभ्रे पतन्तः कारुण्यार्द्रं त्वन्मनस्तेन जातम् ॥
१०.५४.५१ काले तस्मिन्नेकदा सीरपाणिं मुक्त्वा याते यामुनं काननान्तम् ।
१०.५४.५२ त्वय्युद्दामग्रीष्मभीष्मोष्मतप्ता गोगोपाला व्यापिबन् क्ष्वेलतोयम् ॥
१०.५४.६१ नश्यज्जीवान् विच्युतान् क्ष्मातले तान् विश्वान् पश्यन्नच्युत! त्वं दयार्द्रः ।
१०.५४.६२ प्राप्योपान्तं जीवयामासिथ द्राक्पीयूषाम्भोवर्षिभिः श्रीकटाक्षैः ॥
१०.५४.७१ किं किं जातो हर्षवर्षातिरेकः सर्वाङ्गेष्वित्युत्थिता गोपसङ्घाः ।
१०.५४.७२ दृष्ट्वाग्रे त्वां त्वत्कृतं तद्विदन्तस्र्वामालिङ्गन् दृष्टनानाप्रभावाः ॥
१०.५४.८१ गावश्चैवं लब्धजीवाः क्षणेन स्फीतानन्दास्त्वां च दृष्ट्वा पुरस्तात् ।
१०.५४.८२ द्रागावव्रुः सर्वतो हर्षबाष्पं व्यामुञ्चन्त्यो मन्दमुद्यन्निनादाः ॥
१०.५४.९१ रोमाञ्चोऽयं सर्वतो नः शरीरे भूयस्यन्तः काचिदानन्दमूर्छा ।
१०.५४.९२ आश्चर्योऽयं क्ष्वेलवेगो मुकुन्देत्युक्तो गोपैर्नन्दितो वन्दितोऽभूः ॥
१०.५४.१०१ एवं भक्तान्मुक्तजीवानपि त्वं मुग्धापाङ्कैरस्तरोगांस्तनोषि ।
१०.५४.१०२ तादृग्भूतस्फीतकारुण्यभूमा रोगीत्पाया वायुगेहाधिवास! ॥
१०.५५.११ अथ वारिणि घोरतरं फणिनं प्रतिवारयितुं कृतधीर्भगवन्! ।
१०.५५.१२ द्रुतमारिथ तीरगनीपतरुं विषमीरुतशोषितपर्णचयम् ॥
१०.५५.२१ अधिरुह्य पदाम्बुरुहेण च तं नवपल्लवतुल्यमोज्ञरुचा ।
१०.५५.२२ हदवारिणि दूरतरं न्यपतः परिघूर्णितघोरतरङ्गगणे ॥
१०.५५.३१ भुवनत्रयभारभृतो भवतो गुरुभारविक्रम्पिविजृम्भिजला ।
१०.५५.३२ परिमज्जयति स्म धनुःशतं तटिनी झटिति स्फुटघोषवती ॥
१०.५५.४१ अथ दिक्षु विदिक्षु परिक्षुभितभ्रमितोदरवारिनिनादभरैः ।
१०.५५.४२ उदकादुदगादुरगाधिपतिस्त्वदुपान्तमशान्तरुषान्धमनाः ॥
१०.५५.५१ फणशृङ्गसहस्रविनिःसृमरज्वलदग्निकणोग्रविषाम्बुधरम् ।
१०.५५.५२ पुरतः फणिनं समलोकयथा बहुशृङ्गिणमञ्जनशैलमिव ॥
१०.५५.६१ ज्वलदक्षिपरिक्षरदुग्रविषश्वसनिष्मभरः स महान्भुजगः ।
१०.५५.६२ परिदश्य भवन्तमनन्तबलं समवेष्टयदस्फुटचेष्टमहो ॥
१०.५५.७१ अविलोक्य भवन्तमथाकुलिते तटगामिनि बालकधेनुगणे ।
१०.५५.७२ व्रजगेहतलेऽप्यनिमित्तशतं समुदीक्ष्य गता यमुनां पशुपाः ॥
१०.५५.८१ अखिलेषु विभो! भवदीयदशामवलोक्य जिहासुषु जीवभरम् ।
१०.५५.८२ फणिबन्धनमाशु विमुच्य जवादुदगम्यत हासजुषा भवता ॥
१०.५५.९१ अधिरुह्य ततः फणिराजफणान्ननृते भवता मृदुपादरुचा ।
१०.५५.९२ कलशिञ्चितनूपुरमञ्चुमिलत्करकङ्कणसंकुलसंक्वणितम् ॥
१०.५५.१०१ जहृषुः पशुपास्तुतुषुर्मुनयो ववृषुः कुसुमानि सुरेन्द्रगणाः ।
१०.५५.१०२ त्वयि नृत्यति मारुतगेहपते! परिपाहि स मां त्वमदान्तगदात् ॥
१०.५६.११ रचिरकम्पितकुण्डलमण्डलः सुचिरमीश! ननर्तिथ पन्नगे ।
१०.५६.१२ अमरताडितदुन्दुभिसुन्दरं वियति गायति दैवतयौवते ॥
१०.५६.२१ नमति यद्यदमुष्य शिरो हरे! परिविहाय तदुन्नतमुन्नतम् ।
१०.५६.२२ परिमथन् पदपङ्करुहा चिरं व्यहरथाः करतालमनोहरम् ॥
१०.५६.३१ त्वदवभग्नविभुग्नफणागणे गलितशोणितशोणितपाथसि ।
१०.५६.३२ फणिपताववसीदति सन्नतास्तदबलास्तव माधव! पादयोः ॥
१०.५६.४१ अयि पुरैव चिराय परिश्रुतत्वदनुभावविलीनहृदो हि ताः ।
१०.५६.४२ मुनिभिरप्यनवाप्यपथैः स्तवैर्नुनुवुरीश! भवन्तमयन्त्रितम् ॥
१०.५६.५१ फणिवधूगणभक्तिविलोकनप्रविकसत्करुणाकुलचेतसा ।
१०.५६.५२ फणिपतिर्भवताच्युत! जीवितस्त्वजि समर्पितमूर्तिरवानमत् ॥
१०.५६.६१ रमणकं व्रजे चारिधिमध्यगं फणिरिपुर्न करोति विरोधिताम् ।
१०.५६.६२ इति भवद्वचनान्यतिमानयन् फणिपतिर्निरगादुरगैः समम् ॥
१०.५६.७१ फणिवधूजनदत्तमणिव्रजज्वलितहारदुकूलविभूषितः ।
१०.५६.७२ तटगतैः प्रमदाश्रुविमिश्रितैः समगथाः स्वजनैर्दिवसावधौ ॥
१०.५६.८१ निशि पुनस्तमसा व्रजमन्दिरं व्रजितुमक्षम एव जनोत्करे ।
१०.५६.८२ स्वपति तत्र भवच्चरणाश्रये दवकृशानुररुन्ध समन्ततः ॥
१०.५६.९१ प्रबुधितानथ पालय पालयेत्युदयदार्तरवान् पशुपालकान् ।
१०.५६.९२ अवितुमाशु पपाथ महानलं किमिह चित्रमयं खलु ते मुखम् ॥
१०.५६.१०१ शिखिन वर्णत एव हि पीतता परिलसत्युधना क्रिययाप्यसौ ।
१०.५६.१०२ इति नुतः पशुपैर्मुदितैर्विभो! हर हरे! दुरितैः सह मे गदान् ॥
१०.५७.११ रामसखः क्वापि दिने कामद! भगवन्! गतो भवान् विपिनम् ।
१०.५७.१२ सूनुभिरपि गोपानां धेनुभिरभिसंवृतो लसद्वेषु ॥
१०.५७.२१ सन्दर्शयन् बलाय स्वैरं बृन्दावनश्रियं विमलाम् ।
१०.५७.२२ काण्डीरैः सह बालैर्भाण्डीरकमागमो वटं क्रीडन् ॥
१०.५७.३१ तावत्तावकनिधनस्पृहयालुर्गोपमूर्तिरदयालुः ।
१०.५७.३२ दैत्यः प्रलम्बनामा प्रलम्बबाहुं भवन्तमापेदे ॥
१०.५७.४१ जानन्नप्यविजानन्निव तेन समं निषद्धसौहार्दः ।
१०.५७.४२ वटनिकटे पटुपशुपव्यानद्धं द्वन्द्वयुद्धमारब्धाः ॥
१०.५७.५१ गोपान् विभज्य तन्वन् सङ्घं बलभद्रकं भवत्कमपि ।
१०.५७.५२ त्वद्बलभीरुं दैत्यं त्वद्बलगतमन्वमन्यथा भगवन्! ॥
१०.५७.६१ कल्पितविजेतृवहने समरे परौऊथगं स्वदयिततरम् ।
१०.५७.६२ श्रीदामानमधत्थाः पराजितो भक्तदासतां प्रथयन् ॥
१०.५७.७१ एवं बहुषु विभूमन्! बालेषु वहत्सु वाह्यमानेषु ।
१०.५७.७२ रामविजितः प्रलम्बो जहार तं दूरतो भवद्भीत्या ॥
१०.५७.८१ त्वद्दूरं गमयन्तं तं दृऋष्ट्वा हलिनि विहितगरिमभरे ।
१०.५७.८२ दैत्यः स्वरूपमागाद्यद्रूपात्स हि बलोऽपि चकितोऽभूत् ॥
१०.५७.९१ उच्चतया दैत्यतनोस्त्वन्मुखमालोक्य दूरतो रामः ।
१०.५७.९२ विगतभयो दृढमुष्ट्या भृशदुष्टं सपदि पिष्टवानेनम् ॥
१०.५७.१०१ हत्वा दानववीरं प्राप्तं बलमालिलिङ्गिथ प्रेम्णा ।
१०.५७.१०२ तावन्मिलतोर्य्वयोः शिरसि कृता पुष्पवृष्टिरमरगणैः ॥
१०.५७.१११ आलम्बो भुवनानां प्रालम्बं निधनमेवमारचयन् ।
१०.५७.११२ कालं विहाय सद्यो लोलम्बरुचे! हरे! हरेः क्लेशान् ॥
१०.५८.११ त्वयि विहरणलोले बालजालैः प्रलम्ब
१०.५८.१२ प्रमथनसविलम्बे धेनवः स्वैरचाराः ।
१०.५८.१३ तृणकुतुकनिविष्टा दूरदूरं चरन्त्यः
१०.५८.१४ किमपि विपिनमैषीकाख्यमीषांबभूवुः ॥
१०.५८.२१ अनधिगतनिदाघक्रौर्यबृन्दावनान्ताद्
१०.५८.२२ बहिरिदमुपयाताः काननं धेनवस्ताः ।
१०.५८.२३ तव विरहविषण्णा ऊष्मलग्रीष्मताप
१०.५८.२४ प्रसरविसरदम्भस्याकुलाः स्तम्भमापुः ॥
१०.५८.३१ तदनु सह सहायैर्दूरमन्विष्य शौरे!
१०.५८.३२ गलितसरणिमुञ्जारण्यसञ्जातखेदम् ।
१०.५८.३३ पशुकुलमभिवीक्ष्य क्षिप्रमानेतुमारात्
१०.५८.३४ त्वयि गतवति ही ही सर्वतोऽग्निर्जजृम्भे ॥
१०.५८.४१ सकलहरिति दीप्ते घोरभाङ्कारभीमे
१०.५८.४२ शिखिनि विहतमार्गा अर्धदग्धा इवार्ताः ।
१०.५८.४३ अहह भुवनबन्धो! पाहि पाहीति सर्वे
१०.५८.४४ शरणमुपगतास्त्वां तापहर्तारमेकम् ॥
१०.५८.५१ अलमलमतिभीत्य सर्वतो मीलयध्वं
१०.५८.५२ दृशमिति तव वाचा मीलिताक्षेषु तेषु ।
१०.५८.५३ क्वनु दवदहनोऽसौ कुत्र मुञ्जाटवी सा
१०.५८.५४ सपदि ववृतिरे ते हन्त भण्डीरदेशे ॥
१०.५८.६१ जय जय तव माया केयमीशेति तेषां
१०.५८.६२ नुतिभिरुदितहासो बद्धनानाविलासः ।
१०.५८.६३ पुनरपि विपिनान्ते प्राचरः पाटलादि
१०.५८.६४ प्रसवनिकरमात्रग्राह्यघर्मानुभावे ॥
१०.५८.७१ त्वयि विमुखमिवोच्चैस्तापभारं वहन्तं
१०.५८.७२ तव भजनवदन्तः पङ्कमुच्छोषयन्तम् ।
१०.५८.७३ तव भुजवदुदञ्चद्भूरितेजःप्रवाहं
१०.५८.७४ तपसमयमनैषीर्यामुनेषु स्थलेषु ॥
१०.५८.८१ तदनु जलदजालैस्त्वद्वपुस्तुल्यभाभिर्
१०.५८.८२ विकसदमलविद्युत्पीतवासोविलासैः ।
१०.५८.८३ सकलभुवनभाजां हर्षदां वर्षवेलां
१०.५८.८४ क्षितिधरकुहरेषु स्वैरवासी व्यनैषीः ॥
१०.५८.९१ कुहरतलनिविष्टं त्वां गरिष्ठं गिरीन्द्रः
१०.५८.९२ शिखिकुलनवकेकाकाकुभिः स्तोत्रकारी ।
१०.५८.९३ स्फुटकुटजकदम्बस्तोमपुष्पाञ्जलिं च
१०.५८.९४ प्रविदधदनुभेजे देव! गोवर्धनोऽसौ ॥
१०.५८.१०१ अथ शरदमुपेतां तां भवद्भक्तचेतो
१०.५८.१०२ विमलसलिलपूरां मानयन् काननेषु ।
१०.५८.१०३ तृणाममलवनान्ते चारु सञ्चारयन् गाः
१०.५८.१०४ पवनपुरपते! त्वं देहि मे देहसौख्यम् ॥
१०.५९.११ त्वद्वपुर्नवकलायकोमलं प्रेमदोहनमशेषमोहनम् ।
१०.५९.१२ ब्रह्मा तत्त्वपरचिन्मुदात्मकं वीक्ष्य सम्मुमुहुरन्वहं स्त्रियः ॥
१०.५९.२१ मन्मथोन्मथितमानसाः क्रमात्त्वद्विलोकनरतास्ततस्ततः ।
१०.५९.२२ गोपिकास्तव न सेहिरे हरे! काननोपगतिमप्यहर्मुखे ॥
१०.५९.२३ निर्गते भवति दत्तदृष्टयस्त्वद्गतेन मनसा मृगेक्षणाः ।
१०.५९.२४ वेणुनादमुपकर्ण्य दूरतस्त्वद्विलासकथयाभिरेमिरे ॥
१०.५९.४१ काननान्तमितवान् भवानपि स्निग्धपादपतले मनोरमे ।
१०.५९.४२ व्यत्ययाकलितपादमास्थितः प्रत्यपूरयत वेणुनालिकाम् ॥
१०.५९.५१ मारबाणधुतखेचरीकुलं निर्विकारपशुपक्षिमण्डलम् ।
१०.५९.५२ द्रावणं च दृषदामपि प्रभो! तावकं व्यजनि वेणुकूजितम् ॥
१०.५९.६१ वेणुरन्ध्रतरलाङ्गुलीदलं तालसञ्चलितपादपल्लवम् ।
१०.५९.६२ तत्स्थितं तव परोक्षमप्यहो संविचिन्त्या मुमुहुर्व्रजाङ्गनाः ॥
१०.५९.७१ निर्विशङ्कभवदङ्गदर्शिनीः खेचरीः खगमृगान् पशूनपि ।
१०.५९.७२ त्वत्पदप्रणयि काननं च ता धन्यधन्यमिति नन्वमानय ॥
१०.५९.८१ आपिषेयमधरामृतं कदा वेणुभुक्तरसशेषमेकदा ।
१०.५९.८२ दूरतो बत कृतं दुराशयेत्याकुला मुहुरिमाः समामुहन् ॥
१०.५९.९१ प्रत्यहं च पुनरित्थमङ्गनाश्चित्तयोनिजनितादनुग्रहात् ।
१०.५९.९२ बद्धरागविवशास्त्वयि प्रभो! नित्यमापुरिह कृत्यमूढताम् ॥
१०.५९.१०१ रागस्तावज्जायते हि स्वभावान्मोक्षोपाये यत्नतः स्यान्न वा स्यात् ।
१०.५९.१०२ तासां त्वेकं तद्द्वयं लब्धमासीद्भाग्यं भाग्यं पाहि मां मार्य्तेश! ॥
१०.६०.११ मदनातुरचेतसोऽन्वहं भवदङ्घ्रिद्वयदास्यकाम्पया ।
१०.६०.१२ यमुनातटसीम्नि सैकतीं तरलाक्ष्यो गिरिजां समार्चिचन् ॥
१०.६०.२१ तव नामकथारताः समं सुदृशः प्रातरुपागता नदीम् ।
१०.६०.२२ उपहारशतैरपूजयन् दयितो नन्दसुतो भवेदिति ॥
१०.६०.३१ इति मासमुपाहितव्रतास्तरलाक्षीरभिवीक्ष्य ता भवान् ।
१०.६०.३२ करुणामृदुलो नदीतटं समयासीत्तदनुग्रहेच्छया ॥
१०.६०.४१ नियमावसितौ निजाम्बरं तटसीमन्यवमुच्य तास्तदा ।
१०.६०.४२ यमुनाजलखेलनाकुलाः पुरतस्त्वामवलोक्य लज्जिताः ॥
१०.६०.५१ त्रपया नमिताननास्वथो वनितास्वम्बरजालमन्तिके ।
१०.६०.५२ निहितं परिगृह्य भूरुहो विटपं तं तरसाधिरूढवान् ॥
१०.६०.६१ इह तावदुपेत्य नीयतां वसनं वः सुदृशो! यथायथम् ।
१०.६०.६२ इति नर्ममृदुस्मिते त्वयि व्रुवति व्यामुमुहे वधूजनैः ॥
१०.६०.७१ अयि जीव चिरं किशोर! नस्तव दासीरवशीकरोषि किम् ।
१०.६०.७२ प्रदिशाम्बरमम्बुजेक्षणेत्युदितस्त्वं स्मितमेव वत्तवान् ॥
१०.६०.८१ अधिरुह्य तटं कृताञ्जलीः परिशुद्धाः स्वगतीर्निरीक्ष्य ताः ।
१०.६०.८२ वसनान्यखिलान्यनुग्रहं पुनरेवं गिरमप्यदा मुदा ॥
१०.६०.९१ विदितं ननु वो मनीषितं वदितारस्त्विह योग्यमुत्तरम् ।
१०.६०.९२ यमुनापुलीने सचन्द्रिकाः क्षणदा इत्यबलास्त्वमूचिवान् ॥
१०.६०.१०१ उपकर्ण्य भवन्मुखच्युतं मधुनिष्यन्दि वचो मृगीदृशः ।
१०.६०.१०२ प्रणयादयि वीक्ष्य वीक्ष्य ते वदनाब्जं शनकैर्गृहं गताः ॥
१०.६०.१११ इति नन्वनुगृह्य बल्लवीर्तिपिनान्तेषु पुरेव सञ्चरन् ।
१०.६०.११२ करुणाशिशिरो हरे! हर त्वरया मे सकलामयावलिम् ॥
१०.६१.११ ततश्च बृन्दावनतोऽतिदूरतो वनं गतस्त्वं खलु गोपगोकुलैः ।
१०.६१.१२ हृदन्तरे भक्ततरद्विजाङ्गिनाकदम्बकानुग्रहणाग्रहं वहन् ॥
१०.६१.२१ ततो निरीक्ष्याशरणे वनान्तरे किशोरलोकं क्षुधितं तृषाकुलम् ।
१०.६१.२२ उदूरतो यज्ञपरान् द्विजान् प्रति व्यसर्जयो दीदिवियाचनाय तान् ॥
१०.६१.३१ गतेष्वथो तेष्वभिधाय तेऽभिधां कुमारकेष्वोदनयाचिषु प्रभो! ।
१०.६१.३२ श्रुतिस्थिरा अप्यभिनिन्युरश्रुतिं न किञ्चिदूचुश्च महीसुरोत्तमाः ॥
१०.६१.४१ अनादरात्खिन्नधियो हि बालकाः समाययुर्युक्तमिदं हि यज्वसु ।
१०.६१.४२ चिरादभक्ताः खलु ते महीसुराः कथं हि भक्तं त्वयि तैः समर्प्यते ॥
१०.६१.५१ निवेदयध्वं गृहिणीजनाय मां दिशेयुरन्नं करुणाकुला इमाः ।
१०.६१.५२ इति स्मितार्द्रं भवतेरिता गतास्ते दारका दारजनं ययाचिरे ॥
१०.६१.६१ गृहीतनाम्नि त्वयि सम्भ्रमाकुलाश्चतुर्विधं भोज्यरसं प्रगृह्य ताः ।
१०.६१.६२ चिरं धृतत्वत्प्रविलोकनाग्रहाः स्वकैर्निरुद्धा अपि तूर्णमाययुः ॥
१०.६१.७१ विलोलपिञ्छं चिकुरे कपोलयोः समुल्लसत्कुण्डलमार्द्रमीक्षिते ।
१०.६१.७२ निधाय बाहुं सुहृदंससीमनि स्थितं भवन्तं समलोकयन्त ताः ॥
१०.६१.८१ तदा च काचित्त्वदुपागमोद्यता गृहीतहस्ता दयितेन यज्वना ।
१०.६१.८२ तदैव सञ्चिन्त्य भवन्तमञ्जसा विवेश कैवल्पमहो कृतिन्यसौ ॥
१०.६१.९१ आदाय भोज्यान्यनुगृह्य ताः पुनस्त्वदङ्गसङ्गस्पृहयोज्झतीर्गृहम् ।
१०.६१.९२ विलोक्य यज्ञाय विसर्जयन्निमाश्चकर्थ भर्त्नपि तास्वगर्हणान् ॥
१०.६१.१०१ निरूप्य दोषं निजमङ्गनाजने विलोक्य भक्तिं च पुनर्विचारिभिः ।
१०.६१.१०२ प्रबुद्धतत्त्वैस्त्वमभिष्टुतो द्विजैर्मरुत्पुराधीश! निरुन्धि मे गदान् ॥
१०.६२.११ कदाचिद्गोपालान् विहितमखसम्भारविभवान्
१०.६२.१२ निरीक्ष्य त्वं शौरे! मघवमदमुद्ध्वंसितुमनाः ।
१०.६२.१३ विजानन्नप्येतान् विनयमृदु नन्दादिपशुपा
१०.६२.१४ नपृच्छः को वायं जनक! भवतामुद्यम इति ॥
१०.६२.२१ बभाषे नन्दस्त्वां सुत! ननु विधेयो मघवतो
१०.६२.२२ मखो वर्षे वर्षे सुखयति स वर्षेण पृथिवीम् ।
१०.६२.२३ नृणां वर्षायत्तं निखिलमुपजीव्यं महितले
१०.६२.२४ विशेषादस्माकं तृणसलिलजीवा हि पशवः ॥
१०.६२.३१ इति श्रुत्वा वाचं पितुरयि भवानाह सरसं
१०.६२.३२ धिगेतन्नो सत्यं मघवजनिता वृष्टिरिति यत् ।
१०.६२.३३ अदृष्टं जीवानां सृजति खलु वृष्टिं समुचितां
१०.६२.३४ महारण्ये वृक्षाः किमिव बलिमिन्द्राय ददते ॥
१०.६२.४१ इदं तावत्सत्यं यदिह पशपो नः कुलधनं
१०.६२.४२ तदाजीव्यायासौ बलिरचलभर्त्रे समुचितः ।
१०.६२.४३ सुरेभ्योऽप्युत्कृष्टा ननु धरणिदेवाः क्षितितले
१०.६२.४४ ततस्तेऽप्याराध्या इति जगदिथ त्वं निजजनाम् ॥
१०.६२.५१ भवद्वाचं श्रुत्वा बहुमतियुतास्तेऽपि पशुपा
१०.६२.५२ द्विजेन्द्रानर्चन्तो बलिमददुरुच्चैः क्षितिभृते ।
१०.६२.५३ व्यधुः प्रादक्षिण्यं सुभृशमनमन्नादरयुतास्
१०.६२.५४ त्वमादः शैलात्मा बलिमखिलमाभीरपुरतः ॥
१०.६२.६१ अवोचश्चैवं तान् किमिह वितथं मे निगदितं
१०.६२.६२ गिरीन्द्रो नन्वेषु स्वबलिमुपभूङ्क्ते स्ववपुषा ।
१०.६२.६३ अयं गोत्रो गोत्रद्विषि च कुपिते रक्षितुमलं
१०.६२.६४ समस्तानित्युक्ता जहृषुरखिला गोकुलजुषः ॥
१०.६२.७१ परिप्रीता याताः खलु भवदुपेता व्रजजुषो
१०.६२.७२ व्रजं यावत्तावन्निजमखविभङ्गं निशमयन् ।
१०.६२.७३ भवन्तं जानन्नप्यधिकरजसाक्रान्तहृदयो
१०.६२.७४ न सेहे देवेन्द्रस्त्वदुपरचितात्मोन्नतिरपि ॥
१०.६२.८१ मनुष्यत्वं यातो मधुभिदपि देवेष्वविनयं
१०.६२.८२ विधत्ते चेन्नष्टस्त्रिदशसदसां कोऽपि महिमा ।
१०.६२.८३ ततश्च ध्वंसिष्ये पशुपहतकस्य श्रियमिति
१०.६२.८४ प्रवृत्तस्त्वां जेतुं स किल मघवा दुर्मदनिधिः ॥
१०.६२.९१ त्वदावासं हन्तुं प्रलयजलदानम्बरभुवि
१०.६२.९२ प्रहिण्वन् बिभ्राणः कुलिशमयमभ्रेभगमनः ।
१०.६२.९३ प्रतस्थेऽन्यैरन्तर्दहनमरुदाद्यैर्विहसितो
१०.६२.९४ भवन्माया नैव त्रिभूवनपते! मोहयति कम् ॥
१०.६२.१०१ सुरेन्द्रः कुद्धश्चेद्द्विजकरुणया शैलकृपया
१०.६२.१०२ प्यनातङ्कोऽस्माकं नियत इति विश्वास्य पशुपान् ।
१०.६२.१०३ अहो किं नायातो गिरिभिदिति सञ्चिन्त्य निवसन्
१०.६२.१०४ मरुद्गेहाधीश! प्रणुद मुरवैरिन्! मम गदान् ॥
१०.६३.११ ददृशिरे किल तत्क्षणमक्षतस्तनितजृम्भितकम्पितदिक्तटाः ।
१०.६३.१२ सुषमया भवदङ्गतुलां गता व्रजपदोपरि वारिधरास्त्वया ॥
१०.६३.२१ विपुलकरकमिश्चैस्तोयधारानिपातैर्
१०.६३.२२ दिशि दिशि पशुपानां मण्डले दण्ड्यमाने ।
१०.६३.२३ कुपितहरिकृतान्नः पाहि पाहीति तेषां
१०.६३.२४ वचनमजित! शृण्वन्मा बिभीतेत्यभाणीः ॥
१०.६३.३१ कुल इह खलु गोत्रो दैवतं गोत्रशत्रोर्
१०.६३.३२ विहतिमिह स रुन्ध्यत्को नुः वः संशअयोऽस्मिन् ।
१०.६३.३३ इति सहसितवादी देव! गोवर्धनाद्रिं
१०.६३.३४ त्वरितमुदमुमूलो मूलतो बाल! दोर्भ्याम् ॥
१०.६३.४१ तदनु गिरिवरस्य प्रोद्धृतस्यास्य तावत्
१०.६३.४२ सिकतिलमृदुदेशे दूरतो वारितापे ।
१०.६३.४३ परिकरपरिमिश्रान् धेनुगोपानधस्ता
१०.६३.४४ दुपनिदधदधत्था हस्तपद्मेन शैलम् ॥
१०.६३.५१ भवति विधृतशैले बालिकाभिर्वयस्यैर्
१०.६३.५२ अपि विहितविलासं केलिलापादिलोले ।
१०.६३.५३ सविधमिलितधेनूरेकहस्तेन कण्दू
१०.६३.५४ यति सति पशुपालास्तोषमैषन्त सर्वे ॥
१०.६३.६१ अतिमहान् गिरिरेषु तु वामके करसरोरुहि तं धरते चिरम् ।
१०.६३.६२ किमिदमद्भुतमद्रिबलं न्विति त्वदवलोकिभिराकथि गोपकैः ॥
१०.६३.७१ अहह धार्ष्ट्यममुष्य वटोर्गिरिं व्यथितबाहुरसाववरोपयेत् ।
१०.६३.७२ इति हरिस्त्वयि बद्धविगर्हणो दिवससःतकमुग्रमवर्षयत् ॥
१०.६३.८१ अचलति त्वयि देव! पदात्पदं गलितसर्वजले च घनोत्करे ।
१०.६३.८२ अपहृते मरुता मरुतां पतिस्त्वदभिशङ्कितधीः समुपाद्रवत् ॥
१०.६३.९१ शममुपेयुषि वर्षभरे तदा पशुपधेनुकुले च विनिर्गते ।
१०.६३.९२ भुवि विभो! समुपाहितभूधरः प्रमुदितैः पशुपैः परिरेभिषे ॥
१०.६३.१०१ धरणिमेव पुरा धृतवानसि क्षितिधरोद्धरणे तव कः श्रमः ।
१०.६३.१०२ इति नुतस्त्रिदशैः कुमलापते! गुरुपुरालय! पालय मां गदात् ॥
१०.६४.११ आलोक्य शैलोद्धरणादिरूपं प्रभावमुच्चैस्तव गोपलोकाः ।
१०.६४.१२ वीश्वेश्वरं त्वामभिमत्य विश्वे नन्दः भवज्जातकमन्वपृच्छन् ॥
१०.६४.२१ गर्गोदितो निर्गदितो निजाय वर्गाय तातेन तव प्रभावः ।
१०.६४.२२ पूर्वाधिक्स्त्वय्यनुराग एषामैधिष्ट तावद्बहुमानभारः ॥
१०.६४.३१ ततोऽवमानोदिततत्त्वबोधः सुराधिराजः सह दिव्यगव्या ।
१०.६४.३२ उपेत्य तुष्ताव स नष्टगर्वः स्पृष्ट्वा पदाब्जं मणिमौलिना ते ॥
१०.६४.४१ स्नेहस्तुनैस्त्वां सुरभिः पयोभिर्गोविन्दनामाङ्कितमभ्यषिञ्चत् ।
१०.६४.४२ एरावतोपाहृतदिव्यगङ्गापाथोभिरिन्द्रोऽपि च जातहर्षः ॥
१०.६४.५१ जगत्त्रयेशे त्वयि गोकुलेशतयाभिषिक्ते सति गोपवाटः ।
१०.६४.५२ नोकेऽपि वैकुण्ठपदेऽप्यलभ्यां श्रियं प्रपेदे भवतः प्रभावात् ॥
१०.६४.६१ कदाचिदन्तर्यमुनं प्रभाते स्नायन् पिता वारुणपूरुषेण ।
१०.६४.६२ नीतस्तमानेतुमगाः पुरीं त्वं तां वारुणीं कारणमर्त्यरूपः ॥
१०.६४.७१ ससम्भ्रमं तेन जलाधिपेन प्रपूजितस्त्वं प्रतिगृह्य तातम् ।
१०.६४.७२ उपागतस्तत्क्षणमात्मगेहं पितावदत्तच्चरितं निजेभ्यः ॥
१०.६४.८१ हरिं विनिश्चित्य भवन्तमेतान् भवत्पदालोकनबद्धतृष्णान् ।
१०.६४.८२ निरीक्ष्य विष्णो! परमं पदं तद्दुरापमन्यैस्त्वमदीदृशस्तान् ॥
१०.६४.९१ स्फुरत्परानन्दरसप्रवाहप्रपूर्णकैवल्यमहापयोधौ ।
१०.६४.९२ चिरं निमग्नाः खलु गोपसङ्घास्त्वयैव भूमन्! पुनरुद्धृतास्ते ॥
१०.६४.१०१ करबदरवदेवं देव! कुत्रावतारे
१०.६४.१०२ निजपदमनवाप्यं दर्शितं भक्तिभाजाम् ।
१०.६४.१०३ तदिह पशुपरूपी त्वं हि साक्षात्परात्मन्!
१०.६४.१०४ पवनपुरनिवासिन्! पाहि मामामयेभ्यः ॥
१०.६५.११ गोपीजनाय कथितं नियमावसाने
१०.६५.१२ मरोत्सवं त्वमथ साधयितुं प्रवृत्तः ।
१०.६५.१३ सान्द्रेण चान्द्रमहसा शिशिरीकृताशे
१०.६५.१४ प्रापूरयो मुरलिकां यमुनावनान्ते ॥
१०.६५.२१ सम्भूर्छनाभिरुदितस्वरमण्डलाभिः
१०.६५.२२ सम्मूर्छयन्तमखिलं भुवनान्तरालम् ।
१०.६५.२३ त्वद्वेणुनादमुपकर्ण्य विभो! तरुण्यस्
१०.६५.२४ तत्तादृशं कमपि चित्तविमोहमापुः ॥
१०.६५.३१ ता गेहकृत्यनिरतास्तनयप्रसक्ताः
१०.६५.३२ कान्तोपसेवनपराश्च सरोरुहाक्ष्यः ।
१०.६५.३३ सर्वं विसृज्य मुरलीरवमोहितास्ते
१०.६५.३४ कान्तारदेशमयि कान्ततनो! समेताः ॥
१०.६५.४१ काश्चिन्निजाङ्गपरिभूषणमादधाना
१०.६५.४२ वेणुप्रणादमुपकर्ण्य कृतार्धभूषाः ।
१०.६५.४३ त्वामागता ननु तथैव विभूषिताभ्यस्
१०.६५.४४ ता एव संरुरुचिरे तव लोचनाय ॥
१०.६५.५१ हारं नितम्बभूवि काचन धारयन्ती
१०.६५.५२ काञ्चीं च कण्ठभुवि देव! समागता त्वाम् ।
१०.६५.५३ हारित्वमात्मजघनस्य मुकुन्द! तुभ्यं
१०.६५.५४ व्यक्तं बभाष इव मुग्धसुखी विशेषात् ॥
१०.६५.६१ काचित्कुचे पुनरसज्जितकञ्चुलीका
१०.६५.६२ व्यामोहतः परवधूभिरलक्ष्यमाणा ।
१०.६५.६३ त्वामाययौ निरुपमप्रणयातिभार
१०.६५.६४ राज्याभिषेकविधये कलशीधरेव ॥
१०.६५.७१ काश्चिद्गृहात्किल निरेतुमपारयन्त्यस्
१०.६५.७२ त्वामेव देव! हृदये सुदृढं विभाव्य ।
१०.६५.७३ देहं विधूय परचित्सुखरूपमेकं
१०.६५.७४ त्वामाविशन् परमिमा ननु धन्यधन्याः ॥
१०.६५.८१ जारात्मना न परमात्मतया स्मरन्त्यो
१०.६५.८२ नार्यो गताः परमहंसगतिं क्षणेन ।
१०.६५.८३ तत्त्वां प्रकाशपरमात्मतनुं कथञ्चि
१०.६५.८४ च्चित्ते वहन्नमृतमश्रममश्नुवीय ॥
१०.६५.९१ अभ्यागताभिरभितो व्रजसुन्दरीभिर्
१०.६५.९२ मुग्धास्मितार्द्रवदनः करुणावलोकी ।
१०.६५.९३ निस्सीमकान्तिजलधिस्त्वमवेक्ष्यमाणो
१०.६५.९४ विश्वैकहृद्य! हर मे परमेश! रोगान् ॥
१०.६६.११ उपयातानां सुदृशां कुसुमायुधबाणपातविवशानाम् ।
१०.६६.१२ अभिवाञ्छितं विधातुं कृतमतिरपि ता जगाथ वाममिव ॥
१०.६६.२१ गगनगतं मुनिनिवहं श्रावयितुं जगिथ कुलवधूधर्मम् ।
१०.६६.२२ धर्म्यं खलु ते वचनं कर्म तु नो निर्मलस्य विश्वास्यम् ॥
१०.६६.३१ आकर्ण्य ते प्रतीपां वाणीमेणीदृशः परं दीनाः ।
१०.६६.३२ मा मा करुणासिन्धो! परित्यजेत्यतिचिरं विलेपुस्ताः ॥
१०.६६.४१ तासां रुदितैर्लपितैः करुणाकुलमानसो मुरारे! त्वम् ।
१०.६६.४२ ताभिः समं प्रवृत्तो यमुनापुलिनेषु काममभिरन्तुम् ॥
१०.६६.५१ चन्द्रकरस्यन्दलसत्सुन्दरयमुनातटान्तवीथीषु ।
१०.६६.५२ गोपीजनोत्तरीयैरापादितसंस्तरो न्यषीदस्त्वम् ॥
१०.६६.६१ सुमधुरनर्मालपनैः करसंग्रहणैश्च चुम्बनोल्लासैः ।
१०.६६.६२ गाढालिङ्गनसङ्गैस्त्वमङ्गनालोकमाकुलीचकृषे ॥
१०.६६.७१ वासोहरणदिने यद्वासोहरणं प्रतिश्रुतं तासाम् ।
१०.६६.७२ तदपि विभो! रसविवशस्वान्तानां कान्तसुभ्रुवामदधाः ॥
१०.६६.८१ कन्दलितधर्मलेशं कुन्दमृदुस्मेरवक्त्रपाथोजम् ।
१०.६६.८२ नन्दसुत! त्वां त्रिजगत्सुन्दरमुपगूह्य नन्दिता बालाः ॥
१०.६६.९१ विरहेश्वङ्गारमयः शृङ्गारमयश्च सङ्गमेऽपि त्वम् ।
१०.६६.९२ नितरामङ्गारमयस्तत्र पुनः सङ्गमेऽपि चित्रमिदम् ॥
१०.६६.१०१ राधातुङ्गपयोधरसाधुपरिरम्भलोलुपात्मानम् ।
१०.६६.१०२ आराधये भवन्तं पवनपुराधीश! शमय सकलगदान् ॥
१०.६७.११ स्फुरत्परानन्दरसात्मकेन त्वया समासादितभोहलीलाः ।
१०.६७.१२ असीममानन्दभरं प्रपन्ना महान्तमापुर्मदमम्बुजाक्ष्यः ॥
१०.६७.२१ निलीयतेऽसौ मयि मय्यमायं रमापतिर्विश्वमनोभिरामः ।
१०.६७.२२ इतिस्म सर्वाः कलिताभिमाना निरीक्ष्य गोविन्द! तिरोहितोऽभूः ॥
१०.६७.३१ राधाभिधां तावदजातगर्वामतिप्रियां गोपवधूं मुरारे! ।
१०.६७.३२ भवानुपादाय गतो विदूरं तया सह स्वैरविहारकारी ॥
१०.६७.४१ तिरोहितेऽथ त्वयि जाततापाः समं समेताः कमलायताक्ष्यः ।
१०.६७.४२ वने वने त्वां परिमार्गयन्त्यो विषादमापुर्भगवन्नपारम् ॥
१०.६७.५१ हा चूत! हा चम्पक! कर्णिकार! हा मल्लिके! मालति! बालवल्ल्यः! ।
१०.६७.५२ किं वीक्षितो नो हृदयैकचोर इत्यादि तास्त्वत्प्रवणा विलेपुः ॥
१०.६७.६१ निरीक्षितोऽयं सखि! पङ्कजाक्षः पुरो ममेत्याकुलमालपन्ती ।
१०.६७.६२ त्वां भावनाचक्षुषि वीक्ष्य काचित्तापं सखीनां द्विगुणीचकार ॥
१०.६७.७१ त्वदात्मिकास्ता यमुनातटान्ते तवानुचक्रुः किल चेष्टितानि ।
१०.६७.७२ विचित्य भूयोऽपि तथैव मानात्त्वया वियुक्तां ददृशुश्च राधाम् ॥
१०.६७.८१ ततः समं ता विपिने समन्तात्तमोवतारावधि मार्गयन्त्यः ।
१०.६७.८२ पुनर्विमिश्रा यमुनातटान्ते भृशं विलेपुश्च जगुर्गुणांस्ते ॥
१०.६७.९१ तथाव्यथासंकुलमानसानां व्रजाङ्गनानां करुणैकसिन्धो! ।
१०.६७.९२ जगत्त्रयीमोहनमोहनात्मा त्वं प्रादुरासीरयि मन्दहासी ॥
१०.६७.१०१ सन्दिग्धसन्धर्शनमात्मकान्तं त्वां वीक्ष्य तन्व्यः सहसा तदानीम् ।
१०.६७.१०२ किं किं न चक्रुः प्रमदातिभारात्स त्वं गदात्पालय मारुतेश! ॥
१०.६८.११ तव विलोकनाद्गोप्पिकाजनाः प्रमदसंकुलाः पङ्कजेक्षण! ।
१०.६८.१२ अमृतधारय संप्लुता इव स्तिमिततां दधुस्त्वत्पुरोगताः ॥
१०.६८.२१ तदनु काचन त्वत्कराम्बुजं सपदि गृह्णती निर्विशङ्कितम् ।
१०.६८.२२ घनपयोधरे सन्निधाय सा पुलकसंवृता तस्थुषी चिरम् ॥
१०.६८.३१ तव विभो! पुरा कोमलं भुजं निजगलान्तरे पर्यवेष्टयत् ।
१०.६८.३२ गलसमुद्गतं प्राणमारुतं प्रतिनिरुन्धतीवातिहर्षुला ॥
१०.६८.४१ अपगतत्रपा कापि कामिनी तव मुखाम्बुजात्पूगचर्वितम् ।
१०.६८.४२ प्रतिगृहय्य तद्वक्त्रपङ्कजे निदधती गता पूर्णकामताम् ॥
१०.६८.५१ विकरुणो वने संविहाय मामपगतोऽसि का त्वामि स्पृशेत् ।
१०.६८.५२ इति सरोषया तवदेकया सजललोचनं वीक्षितो भवान् ॥
१०.६८.६१ इति मुदाकुलैर्वल्लवीजनैः सममुपागतो यामुने तटे ।
१०.६८.६२ मृदुकुचाम्बरैः कल्पितासने घुसृणभासुरे पर्यशोभथाः ॥
१०.६८.७१ कतिविधा कृपा केऽपि सर्वतो धृतदयोदयाः केचिदाश्रिते ।
१०.६८.७२ कतिचिदीदृशा मादृशेष्वत्पीत्यभिहितो भवान् वल्लवीजनैः ॥
१०.६८.८१ अयि कुमारिका! नैव शङ्क्यतां कठिनता मयि प्रेमकातरे ।
१०.६८.८२ मयि यु चेतसो वोऽनुवृत्तये कृतमिदं मयेत्युचिवान् भवान् ॥
१०.६८.९१ अयि निशम्यतां जीववल्लभाः! प्रियतमो जनो नेदृशो मम ।
१०.६८.९२ तदिह रम्यतां रम्ययामिनीष्वनुपरोधमित्यालपो विभो! ॥
१०.६८.१०१ इति गिराधिकं मोदमेदुरैर्व्रजवधूजनैः साकमारमन् ।
१०.६८.१०२ कलितकौतुको रासखेलने गुरुपुरीपते! पाहि मां गदात् ॥
१०.६९.११ केशपाशधृतपिच्छिकावितति सञ्चलन्मकरकुण्डलं
१०.६९.१२ हारजालवनमालिकाललितमङ्गरागघनसौरभम् ।
१०.६९.१३ पीतचेलधृतकाञ्चिकाञ्चितमुदञ्चदंशुमणिनूपुरं
१०.६९.१४ रासकेलिपरिभूषितं तव हि रूपमीश! कलयामहे ॥
१०.६९.२१ तावदेव कृतमण्डने कलितकञ्चुलीककुचमण्डले
१०.६९.२२ गण्डलोलमणिकुण्डले युवतिमण्डलेऽथ परिमण्डले ।
१०.६९.२३ अन्तरा सकलसुन्दरीयुगलमिन्दिरारमण! सञ्चरन्
१०.६९.२४ मञ्जुलां तदनु रासकेलिमयि कञ्जनाभ! समुपादधाः ॥
१०.६९.३१ वासुदेव! तव भासमानमिह रासकेलिरससौरभं
१०.६९.३२ दूरतोऽपि खलु नारदागदितमाकलय्य कुतुकाकुला ।
१०.६९.३३ वेषभूषणविलासपेशलविलासिनीशतसमावृता
१०.६९.३४ नाकतो युगपदागता वियति वेगतोऽथ सुरमण्डली ॥
१०.६९.४१ वेणुनादकृततानदानकलगानरागगतियोजना
१०.६९.४२ लोभनीयमृदुपादपातकृततालमेलनमनोहरम् ।
१०.६९.४३ पाणिसंक्वणितकङ्कणं च मुहुरंसलम्बितकराम्बुजंष्
१०.६९.४४ श्रोणिबिम्बचलदम्बरं भजत रासकेलिरसडम्बरम् ॥
१०.६९.५१ श्रद्धया विरचितानुगानकृततारतारमधुरस्वरे
१०.६९.५२ नर्तनेऽथ ललिताङ्गहारलुलिताङ्गहारमणिभूषणे ।
१०.६९.५३ सम्मदेन कृतपुष्पवर्षमलमुन्मिषद्दिविषदां कुलं
१०.६९.५४ चिन्मये त्वयि निलीयमानमिव संमुमोह सवधूकुलम् ॥
१०.६९.६१ स्विन्नसन्नतनुवल्लरी तदनु कापि नाम पशुपाङ्गना
१०.६९.६२ कान्तमंसमवलम्बते स्म तव तान्तिभारमुकुलेक्षणा ।
१०.६९.६३ काचिदाचलितकुन्तला नवपटीरसारनवसौरभं
१०.६९.६४ वञ्चनेन तव सञ्चुचुम्ब भुजमञ्चितोरुपुलकाङ्कुरम् ॥
१०.६९.७१ कापि गण्डभुवि सन्निधाय निजगण्डमाकुलितकुण्डलं
१०.६९.७२ पुण्यपूरनिधिरन्ववाप तव पूगचर्वितरसामृतम् ।
१०.६९.७३ इन्दिराविहृतिमन्दिरं भुवनसुन्दरं हि नटनान्तरे
१०.६९.७४ त्वामवाप्य दधुरङ्गनाः किमु न सम्मदोन्मददशान्तरम् ॥
१०.६९.८१ गानमीश! विरतं क्रमेण किल वाद्यमेलनमुपारतं
१०.६९.८२ ब्रह्मसम्मदरसाकुलाः सदसि केवलं ननृतुरङ्गनाः ।
१०.६९.८३ नाविदन्नपि च नीविकां किमपि कुन्तलीमपि च कञ्चुलीं
१०.६९.८४ ज्योतिषामपि कदम्बकं दिवि विलम्बितं किमपरं ब्रुवे ॥
१०.६९.९१ मोदसीम्नि भुवनं विलाप्य विहृतिं समाप्य च ततो विभो!
१०.६९.९२ केलिसम्प्तृदितनिर्मलाङ्गनवघर्मलेशसुभगात्मनाम्  ।
१०.६९.९३ मन्मथासहनचेतसां पशुपयोषितां सुकृतचोदितस्
१०.६९.९४ तावदाकलितमूर्तिरादधिथ मारवीरपरमोत्सवान् ॥
१०.६९.१०१ केलिभेदपरिलोलिताभिरतिलालिताभिरबलालिभिः
१०.६९.१०२ स्वैरमीश! ननु सूरजापयसि चारु नाम विहृतिं व्यधाः ।
१०.६९.१०३ काननेऽपि च विसारिशीतलकिशोरमारुतमनोहरे
१०.६९.१०४ सूनसौरभमये विलेसिथ विलासिनीशतविमोहनम् ॥
१०.६९.१११ कामिनीरिति हि यामिनीषु खलु कामनीयकनिधे! भवान्
१०.६९.११२ पूर्णसम्मदरसार्णवं कमपि योगिगम्यमनुभावयन् ।
१०.६९.११३ ब्रह्मशङ्करमुखानपीह पशुपाङ्गनासु बहुमानयन्
१०.६९.११४ भक्तलोकगमनीयरूप! कमनीय! कृष्ण! परिपाहि माम् ॥
१०.७०.११ इति त्वयि रसाकुलं रमितवल्लभे वल्लवाः
१०.७०.१२ कदापि पुनरम्बिकाकमितुरम्बिकाकानने ।
१०.७०.१३ समेत्य भवता समं निशि निषेव्य दिव्योत्सवं
१०.७०.१४ सुखं सुषुपुरग्रसीद्व्रजपमुग्रनागस्तदा ॥
१०.७०.२१ समुन्मुखमथोल्मुकैरभिहतेऽपि तस्मिन् बला
१०.७०.२२ दमुञ्चति भवत्पदे न्यपति पाहि पाहीति तैः ।
१०.७०.२३ तदा खलु पदा भवान् समुपगम्य पस्पर्श तं
१०.७०.२४ बभौ स च निजां तनुं समुपसाद्य वैद्याधरीम् ॥
१०.७०.३१ सुदर्शनधर! प्रभो! ननु सुदर्शनाख्योऽस्म्यहं
१०.७०.३२ सुनीन् क्वचिदपाहसं त इह मां व्यधुर्वाहसम् ।
१०.७०.३३ भवत्पदसमर्पणादमलतां गतोऽस्मीत्यसौ
१०.७०.३४ स्तुवन्निजपदं ययौ व्रजपदं च गोपा मुदा ॥
१०.७०.४१ कदापि खलु सीरिणा विहरति त्वयि स्त्रीजनैर्
१०.७०.४२ जहार्धनदानुगः स किल शङ्खचूडोऽबलाः ।
१०.७०.४३ अतिद्रुतमनुद्रुतस्तमथ मुक्तनारीजनं
१०.७०.४४ रुरोजिथ शिरोमणिं हलभृते च तस्याददाः ॥
१०.७०.५१ दिनेषु च सुहृज्जनैः सह वनेषु लीलापरं
१०.७०.५२ मनोभवमनोहरं रसितवेणुनादामृतम् ।
१०.७०.५३ भवन्तममरीदृशाममृतपारणादायिनं
१०.७०.५४ विचिन्त्य किमु नालपन् विरहतापिता गोपिकाः ॥
१०.७०.६१ भोजराजभृतकस्त्वथ कश्चित्कष्टदुष्टपथदृष्टिररिष्टः ।
१०.७०.६२ निष्ठुराकृतिरपष्ठुनिनादस्तिष्ठते स्म भवते वृषरूपी ॥
१०.७०.७१ शाक्वरोऽथ जगतीधृतिहारी मूर्तिमेष बृहतीं प्रदधानः ।
१०.७०.७२ पङ्क्तिमाशु परिघूर्ण्य पशूनां छन्दसां निधिमवाप भवन्तम् ॥
१०.७०.८१ तुङ्गशृङ्गमुखमाश्वभियन्तं ससङ्गृहय्य रभसादभियं तम् ।
१०.७०.८२ भद्ररूपमपि दैत्यमभद्रं मर्दयन्नमदयः सुरलोकम् ॥
१०.७०.९१ चित्रमद्य भगवन्! वृषघातात्सुस्थिराजनि वृषस्थितिरुर्व्याम् ।
१०.७०.९२ वर्धते च वृषचेतसि भूयान्मोद इत्यभिनुतोऽसि सुरस्त्वम् ॥
१०.७०.१०१ औक्षकाणि! परिधावत दूरं वीक्ष्यतामयमिहोक्षविभेदी ।
१०.७०.१०२ इत्थमात्तहसितैः सह गोपैर्गेहगस्त्वमव वातपुरेश! ॥
१०.७१.११ यत्नेषु सर्वेष्वपि नावकेशी केशी स भोजेशितुरिष्टबन्धुः ।
१०.७१.१२ त्वं सिन्धुजावाप्य इतीव मत्वा संप्राप्तवान् सिन्धुजवाजिरूपः ॥
१०.७१.२१ गन्धर्वतामेष गतोऽपि रूक्षैर्नादैः समुद्वेजितसर्वलोकः ।
१०.७१.२२ भवद्विलोकावधि गोपवाटीं प्रमर्द्य पापः पुनरा पतत्त्वाम् ॥
१०.७१.३१ तार्क्ष्यार्पिताङ्घ्रेस्तव तार्क्ष्य एष चिक्षेप वक्षोभुवि नाम पादम् ।
१०.७१.३२ भृगोः पदाघातकथं निशम्य स्वेनापि शक्यं तदितीव मोहात् ॥
१०.७१.४१ प्रवञ्चयन्नस्य खुराञ्चलं द्रागमुं च विक्षेपिथ दूरदूरम् ।
१०.७१.४२ संमूर्छितोऽपि हतिमूर्छितेन क्रोधोष्मणा खादितुमाद्रुतस्त्वाम् ॥
१०.७१.५१ त्वं वाहदण्डे कृतधीश्च बाहादण्डं न्यधास्तस्य मुखे तदानीम् ।
१०.७१.५२ तद्वृद्धिरुद्धश्वसनो गतासुः सप्तीभवन्नप्ययमैक्यमागात् ॥
१०.७१.६१ आलम्भमात्रेण पशोः सुराणां प्रसादके नूत्न इवाश्वमेधे ।
१०.७१.६२ कृते त्वया हर्षवशात्सुरेन्द्रास्त्वां तुष्टुषुः केशवनामधेयम् ॥
१०.७१.७१ कंसाय ते शौरिसुतत्वमुक्त्वा तं तद्वधोत्कं प्रतिरुध्य वाचा ।
१०.७१.७२ प्राप्तेन केशिक्षपणावसाने श्रीनारदेन त्वमभिष्टुतोऽभूः ॥
१०.७१.८१ कदापि गोपैः सह काननान्ते निलायनक्रीडनलोलुपं त्वाम् ।
१०.७१.८२ मयात्मजः प्राप दुरन्तमायो व्योमाभिधो व्योमचरोपरोधी ॥
१०.७१.९१ स चोरपालायितवल्लवेषु चोरायितो गोपशिशून् पशूंश्च ।
१०.७१.९२ गुहासु कृत्वा पिदधे शिलाभिस्त्वया च बुद्ध्वा परिमर्दितोऽभूत् ॥
१०.७१.१०१ एवंविधैश्चाद्भुतकेलिभेदैरानन्दमूर्छामतुलां व्रजस्य ।
१०.७१.१०२ पदे पदे नूतनयन्नसीमं परात्मरूपिन्! पवनेश!पायाः ॥
१०.७२.११ कंसोऽथ नारदगिरा व्रजवासिनं त्वा
१०.७२.१२ माकर्ण्य दीर्णहृदयः स हि गान्दिनेयम् ।
१०.७२.१३ आहूय कार्मुकमखच्छलतो भवन्त
१०.७२.१४ मानेतुमेनमहिनोदहिनाथशायिन्! ॥
१०.७२.२१ अक्रूर एष भवदङ्घ्रिपरश्चिराय
१०.७२.२२ त्वद्दर्शनाक्षममनाः क्षितिपालभीत्या ।
१०.७२.२३ तस्याज्ञयैव पुनरीक्षितुमुद्यतस्त्वाम्
१०.७२.२४ आनन्दभारमतिभूरितरं बभार ॥
१०.७२.३१ सोऽयं रथेन सुकृती भवतो निवासं
१०.७२.३२ गच्छन्मनोरथगणांस्त्वयि धार्यमाणान् ।
१०.७२.३३ आस्वादयन्मुहुरपायभयेन दैवं
१०.७२.३४ संप्रार्थयन् पथि न किञ्चिदपि व्यजानात् ॥
१०.७२.४१ द्रक्ष्यामि देवशतगीतगतिं म्पुमांसं
१०.७२.४२ स्प्रक्ष्यामि किंस्विदपिनाम परिष्वजेय ।
१०.७२.४३ किं वक्ष्यते स खलु मां क्व नु वीक्षितः स्या
१०.७२.४४ दित्थं निनाय स भवन्मयमेव मार्गम् ॥
१०.७२.५१ भूयः क्रमादभिविशन् भवदङ्घ्रिपूतं
१०.७२.५२ बृन्दावनं हरविरिञ्चसुराभिवन्द्यम् ।
१०.७२.५३ आनन्दमग्न इव लग्न इव प्रमोहे
१०.७२.५४ किं किं दशान्तरमवाप न पङ्कजाक्ष! ॥
१०.७२.६१ पश्यन्नवन्दत भवद्विहृतिस्थलानि
१०.७२.६२ पांसुष्ववेष्टत भवच्चरणाङ्कितेषु ।
१०.७२.६३ किं ब्रूमहे बहुजना हि तदापि जाता
१०.७२.६४ एवं तु भक्तिरला विरलाः परात्मन्! ॥
१०.७२.७१ सायं स गोपभवनानि भवच्चरित्र
१०.७२.७२ गीतामृतप्रसृतकर्णरसायनानि ।
१०.७२.७३ पश्यन् प्रमोदसरितेव किलोह्यमानो
१०.७२.७४ गच्छन् भवद्भवन न्निधिमन्वयासीत् ॥
१०.७२.८१ तावद्ददर्श पशुदोहविलोकलोलं
१०.७२.८२ भक्तोत्तमागतिमिव प्रतिपालयन्तम् ।
१०.७२.८३ भूमन्! भवन्तमयमग्रजवन्तमन्तर्
१०.७२.८४ ब्रह्मानुभूतिरससिन्धुमिवोद्वमन्तम् ॥
१०.७२.९१ सायन्तनाप्लवविशेषविविक्तगात्रौ
१०.७२.९२ द्वौ पीतनीलरुचिराम्बरलोभनीयौ ।
१०.७२.९३ नातिप्रपञ्चधृतभूषणचारुवेषौ
१०.७२.९४ मन्दस्मितार्द्रवदनौ स युवां ददर्श ॥
१०.७२.१०१ दूराद्रथात्समवरुह्य नमन्तमेन
१०.७२.१०२ मुत्थाप्य भक्तकुलमौलिमथोपगूहन् ।
१०.७२.१०३ हर्षान्मिताक्षरगिरा कुशलानुयोगी
१०.७२.१०४ पाणिं प्रग्र्ह्य सबलोऽथ गृहं निनेथ ॥
१०.७२.१११ नन्देन साकममितादरमर्चयित्वा
१०.७२.११२ तं यादवं तदुदितां निशमय्य वार्ताम् ।
१०.७२.११३ गोपेषु भूपतिनिदेशकथां निवेद्य
१०.७२.११४ नानाकथाभिरिह तेन निशामनैषीः ॥
१०.७२.१२१ चन्द्रागृहे किमुत चन्द्रभगागृहे नु
१०.७२.१२२ राधागृहे नु भवने किमु मैत्रविन्दे ।
१०.७२.१२३ धूर्त्तो विलम्बत इति प्रमदाभिरुच्चै
१०.७२.१२४ राशङ्कितो निशि मरुत्पुरनाथ! पायाः ॥
१०.७३.११ मिशमय्य तवाथ यानवार्तां भृशमार्ताः पशुपालबालिकास्ताः ।
१०.७३.१२ किमिदं किमिदं कथं न्वितीमाः समवेताः परिदेवितान्यकुर्वन् ॥
१०.७३.२१ करुणानिधिरेषु नन्दसूनुः कथमस्मान् विसृजेदनन्यनाथाः ।
१०.७३.२२ बत नः किमु दैवमेवमासीदिति तास्त्वद्गतमानसा विलेपुः ॥
१०.७३.३१ चरमप्रहरे प्रतिष्ठमानः सह पित्रा निजमित्रमण्डलैश्च ।
१०.७३.३२ परितापभरं नितम्बिनीनां शमयिष्यन् व्यमुचः सखायमेकम् ॥
१०.७३.४१ अचिरादुपयामि सन्निधिं वो भविता साधु मयैव सङ्गमश्रीः ।
१०.७३.४२ अमृताम्बुनिधौ निमज्जयिष्ये द्रुतमित्याश्वसिता वधूरकार्षीः ॥
१०.७३.५१ सविषादभरं सयाञ्चमुच्चैरतिदूरं वनिताभिरीक्ष्यमाणः ।
१०.७३.५२ मृदु तद्दिशि पातयन्नपाङ्गान् सबलोऽक्रूररथेन निर्गतोऽभूः ॥
१०.७३.६१ अनसा बहुलेन वल्लवानां मनसा चनुगतोऽथ वल्लभानाम् ।
१०.७३.६२ वनमार्तभृगं विषण्णवृक्षं समतीतो यमुनातटीमयासीः ॥
१०.७३.७१ मियमाय निमज्ज्य वारिणि त्वमभिवीक्ष्याथ रथेऽपि गान्दिनेयः ।
१०.७३.७२ विवशोऽजनि किन्न्विदं विभोस्ते ननु चित्रं त्ववलोकनं समन्तात् ॥
१०.७३.८१ पुनरेष निमज्ज्य पुण्यशाली पुरुषं त्वां परमं भुमङ्गभोगे ।
१०.७३.८२ अरिकम्बुगदाम्बुजैः स्फुरन्तं सुरसिद्धोघपरीतमालुलोके ॥
१०.७३.९१ स तदा परमात्मसौख्यसिन्धौ विनिमग्नः प्रणुवन् प्रकारभेदैः ।
१०.७३.९२ अविलोक्य पुनश्च हर्षसिन्धोरनुवृत्त्या पुलकावृतो ययौ त्वाम् ॥
१०.७३.१०१ किमु शीतलिमा महान् जले यत्पुलकोऽसाविति चोदितेन तेन ।
१०.७३.१०२ अतिहर्षनिरुत्तरेण सार्धं रथवासी पवनेश! पाहि मां त्वम् ॥
१०.७४.११ सम्प्राप्तो मथुरां दिनार्धविगमे तत्रान्तरस्मिन् वस
१०.७४.१२ न्नारामे विहिताशनः सखिजनैर्यातः पुरीमीक्षितुम् ।
१०.७४.१३ प्रापो राजपथं चिरश्रुतिधृतव्यालोककौतूहल
१०.७४.१४ स्त्रीपुंसोद्यदगण्यपुण्यनिगलैराकृष्यमाणो नु किम् ॥
१०.७४.२१ त्वत्पादद्दुतिवत्सरागसुभगास्त्वन्मूर्तिवद्योषितः
१०.७४.२२ सम्प्राप्ता विलसत्पयोधररुचो लोला भवद्दृष्टिवत् ।
१०.७४.२३ हारिण्यस्त्वदुरस्स्थलीवदयि ते मन्दस्मितप्रौढिव
१०.७४.२४ न्नैर्मल्योल्लसिताः कचौघरुचिवद्राजत्कलापाश्रिताः ॥
१०.७४.३१ तासामाकलयन्नपाङ्गवलनैर्मोदं प्रहर्षाद्भुत
१०.७४.३२ व्यालोलेषु जनेषु तत्र रजकं कञ्चित्पटीं प्रार्थयन् ।
१०.७४.३३ कस्ते दास्यति राजकीयवसनं याहीति तेनोदितः
१०.७४.३४ सद्यस्तस्य करेण शीर्षमहृथाः सोऽप्याप पुण्यां गतिम् ॥
१०.७४.४१ भूयो वायकमेकमायतमतिं तोषेण वेषोचितं
१०.७४.४२ दाश्वांसं स्वपदं निनेथ सुकृतं को वेद जीवात्मनाम् ।
१०.७४.४३ मालाभिः स्तबकैः स्तवैरपि पुनर्मालाकृता मानितो
१०.७४.४४ भक्तिं तेन वृतां दिदेशिथ परां लक्ष्मीं च लक्ष्मीपते! ॥
१०.७४.५१ कुब्जामब्जविलोचनां पथि पुनर्दृष्ट्वाङ्गरागे तया
१०.७४.५२ दत्ते साधु किलाङ्गरागमददास्तस्या महान्तं हृदि ।
१०.७४.५३ चित्तस्थामृजुतामथ प्रथयितुं गात्रेऽपि तस्याः स्फुटं
१०.७४.५४ गृह्णन्मञ्जु करेण तामुदनयस्तावज्जगत्सुन्दरीम् ॥
१०.७४.६१ तावन्निश्चितवैभवास्तव विभो! नात्यन्तपापा जना
१०.७४.६२ यत्किञ्चिद्ददते स्म शक्त्यनुगुणं ताम्बुलमाल्यादिकम् ।
१०.७४.६३ गृह्णानः कुसुमादि किञ्चन तदा मार्गे निबद्धाञ्जलिर्
१०.७४.६४ नातिष्ठं बत यतोऽद्य विपुलामार्तिं व्रजामि प्रभो! ॥
१०.७४.७१ एष्यामीति विमुक्तयापि भगवन्नालेपदात्र्या तया
१०.७४.७२ दूरात्कातरया निरीक्षितगतिस्त्वं प्राविशो गोपुरम् ।
१०.७४.७३ आघोषानुमितत्वदागममहाहर्षोल्ललद्देवकी
१०.७४.७४ वक्षोजप्रगलत्पयोरसमिषात्त्वत्कीर्तिरन्तर्गता ॥
१०.७४.८१ आविष्टो नगरीं महोत्सववतीं कोदण्डशालां व्रजन्
१०.७४.८२ माधुर्येण नु तेजसा नु पुरुषैर्दूरेण दत्तान्तरः ।
१०.७४.८३ स्रग्भिर्भूषितमर्चितं वरधनुर्मा मेति वादात्पुरः
१०.७४.८४ प्रागृह्णाः समरोपयः किल समाक्राक्षीरभाङ्क्षीरपि ॥
१०.७४.९१ श्वः कंसक्षपणोत्सवस्य पुरतः प्रारम्भतूर्योपम
१०.७४.९२ श्चापध्वंसमहाध्वनिस्तव विभो! देवानरोमाञ्चयत् ।
१०.७४.९३ कंसस्यापि च वेपथुस्तदुदितः कोदण्डखण्डद्वयी
१०.७४.९४ चण्डाभ्याहतरक्षिपूरुषरवैरुत्कूलितोऽभूत्त्वया ॥
१०.७४.१०१ शिष्टैर्दुष्टजनैश्च दृष्टमिहिमा प्रीत्या च भीत्या ततः
१०.७४.१०२ संपश्यन् पुरसम्पदं प्रविवरन् सायं गतो वाटिकाम् ।
१०.७४.१०३ श्रीदाम्ना सह राधिकाविरहजं खेदं वदन् प्रस्वप
१०.७४.१०४ न्नानन्दन्नवतारकार्यघटनाद्वातेश! संरक्ष माम् ॥
१०.७५.११ प्रातः सन्त्रस्तभोजक्षितिपतिवचसा प्रस्तुते मल्लतूर्ये
१०.७५.१२ सङ्घे राज्ञां च मञ्चानभिययुषि गते नन्दगोपेऽपि हर्म्यम् ।
१०.७५.१३ कंसे सौधाधिरूढे त्वमपि सहबलः सानुगश्चारुवेषो
१०.७५.१४ रङ्गद्वारं गतोऽभूः कुपितकुवलयापीडनागावलीढम् ॥
१०.७५.२१ पापिष्ठापेहि मार्गाद्द्रुतमिति वचसा निष्टुरक्रुद्धबुद्धे
१०.७५.२२ रग्बष्ठस्य प्रणोदादधिकजवजुषा हस्तिना गृह्यमाणः ।
१०.७५.२३ केलीमुक्तोऽथ गोपीकुचकलशचिरस्पर्धिनं कुम्भमस्य
१०.७५.२४ व्याहत्यालीयथास्त्वं चरणभुवि पुनर्निर्गतो वल्गुहासी ॥
१०.७५.३१ हस्तप्राप्योऽप्यगम्यो झटिति मुनिजनस्येव धावन् गजेन्द्रं
१०.७५.३२ क्रीडन्नापत्य भूमौ पुनरभिपततस्तस्य दन्तं सजीवम् ।
१०.७५.३३ मूलादुन्मूल्य तन्मूलगमहितमहामौक्तिकान्यात्ममित्रे
१०.७५.३४ प्रादास्त्वं हारमेभिर्ललितविरचितं राधिकायै दिशेति ॥
१०.७५.४१ गृह्णानं दन्तमंसे युतमथ हलिना रङ्गमङ्गाविशन्तं
१०.७५.४२ त्वां मङ्गल्याङ्गभङ्गीरभसहृतमनोलोचना वीक्ष्य लोकाः ।
१०.७५.४३ हंहो धन्यो नु नन्दो नहि नहि पशुपालाङ्गना नो यशोदा
१०.७५.४४ नो नो धन्येक्षणाः स्मस्त्रिजगति वयमेवेति सर्वे शशंसुः ॥
१०.७५.५१ पूर्णं ब्रह्मैव साक्षान्निरवधिपरमानन्दसान्द्रप्रकाशं
१०.७५.५२ गोपेषु त्वं व्यलासीर्न खलु बहुजनैस्तावदावेदितोऽभूः ।
१०.७५.५३ दृष्ट्वाथ त्वां तदेदंप्रथममुपगते पुण्यकाले जनौघाः
१०.७५.५४ पूर्णानन्दा विपापाः सरसमभिजगुस्त्वत्कृतानि स्मृतानि ॥
१०.७५.६१ चाणूरो मल्लवीरस्तदनु नृपगिरा मुष्टिको मुष्टिशाली
१०.७५.६२ त्वां रामं चाभिपेदे झटझटिति मिथो मुष्टिपातातिरूक्षम् ।
१०.७५.६३ उत्पातापातनाकर्षणविविधरणान्यासतां तत्र चित्रं
१०.७५.६४ मृत्योः प्रागेव मल्लप्रभुरगमदयं भूरिशो बन्धमोक्षान् ॥
१०.७५.७१ हा धिक्कष्टं कुमआरौ सुललितवपुषौ मल्लवीरौ कठोरौ
१०.७५.७२ न द्रक्ष्यामो व्रजामस्त्वरितमिति जने भाषमाणे तदानीम् ।
१०.७५.७३ चाणूरं तं कराद्भ्रामणविगलदसुं पोथयामासिथोर्व्यां
१०.७५.७४ पिष्टोऽभून्मुष्टिकोऽपि द्रुतमथ हलिना नष्टशिष्टैर्दधावे ॥
१०.७५.८१ कंसः संवार्यं त्ङ्र्यं खलमतिरविदन् कार्यमार्यान् पित्ंस्ता
१०.७५.८२ नाहन्तुं व्याप्तमूर्तेस्तव च समशिषद्मञ्चमञ्चन्नुदञ्चत
१०.७५.८३ खङ्गव्यावल्गदुस्संग्रहमपि च हठात्प्राग्रहीरौग्रसेनिम् ॥
१०.७५.९१ सद्यो निष्पिष्टसन्धिं भुवि नरपतिमापात्य तस्योपरिष्टात्
१०.७५.९२ त्वय्यापात्ये तदैव त्वदुपरि पतिता नाकिनां पुष्पवृष्टिः ।
१०.७५.९३ किं किं ब्रूमस्तदानीं सततमपि भिया त्वद्गतात्मा स भेजे
१०.७५.९४ सायुज्यं त्वद्वधोत्था परम! परमियं वासना कालनेमेः ॥
१०.७५.१०१ तद्भ्रात्नष्ट पिष्ट्वा द्रुतमथ पितरौ सन्नमन्नुग्रसेनं
१०.७५.१०२ कृत्वा राजानमुच्चैर्यदुकुलमखिलं मोदयन् कामदानैः ।
१०.७५.१०३ भक्तानामुत्तमं चोद्धवममरगुरोराप्तनीतिं सखायं
१०.७५.१०४ लब्ध्वा तुष्टो नगर्यां पवनपुरपते! रुन्धि मे सर्वरोगान् ॥
१०.७६.११ गत्वा सान्दीपनिमथ चतुष्षष्टिमात्रैरहोभिः
१०.७६.१२ सर्वज्ञस्त्वं सह मुसलिना सर्वविद्यां गृहीत्वा ।
१०.७६.१३ पुत्रं नष्टं यमनिलयनादाहृतं दक्षिणार्थं
१०.७६.१४ दत्त्वा तस्मै निजपुरमगा नादयन् पाञ्चजन्यम् ॥
१०.७६.२१ स्मृत्वा स्मृत्वा पशुपसुदृशः प्रेमभारप्रणुन्नाः
१०.७६.२२ कारुण्येन त्वमपि विवशः प्रहिणोरुद्धवं तम् ।
१०.७६.२३ किञ्चामुष्मै परमसुहृदे भक्तवर्याय तासां
१०.७६.२४ भक्त्युद्रेकं सकलभुवने दुर्लभं दर्शयिष्यन् ॥
१०.७६.३१ त्वन्माहात्म्यप्रथिमपिशुनं गोकुलं प्राप्य सायं
१०.७६.३२ त्वद्वार्ताभिर्बहु स रमयामास नन्दं यशोदाम् ।
१०.७६.३३ प्रातर्दृष्ट्वा मणिमयरथं शङ्किताः पङ्कजाक्ष्यः
१०.७६.३४ श्रुत्वौ प्राप्तं भवदनुचरं त्यक्तकार्याः समीयुः ॥
१०.७६.४१ दृष्ट्वा चैनं त्वदुपमलसद्वेषभूषाभिरामं
१०.७६.४२ स्मृत्वा स्मृत्वा तव विलसितान्युच्चकैस्तानि तानि ।
१०.७६.४३ रुद्धालापाः कथमपि पुनर्गद्गदां वाचमूचुः
१०.७६.४४ सौजन्यादीन्निजपरभिदामप्यलं विस्मरन्त्यः ॥
१०.७६.५१ श्रीमन्! किं त्वं पितृजनकृते प्रेषितो निर्दयेन
१०.७६.५२ क्वासौ कान्तो नगरसुदृशां हा हरे! नाथ! पायाः ।
१०.७६.५३ आश्लेषाणाममृतवपुषो हन्त ते चुम्बनाना
१०.७६.५४ मुन्मादानां कुहकवचसां विस्मरेत्कान्त! का वा ॥
१०.७६.६१ रासक्रीडालुलितललितं विश्लथत्केशपाशं
१०.७६.६२ मन्दोद्भिन्नश्रमजलकणं लोभनीयं त्वदङ्गम् ।
१०.७६.६३ कारुण्याब्धे! सकृदपि समालिङ्गितुं दर्शयेति
१०.७६.६४ प्रेमोन्मादाद्भुवनमदन! त्वत्प्रियास्त्वां विलेपुः ॥
१०.७६.७१ एवम्प्रायैर्विवशवचनैराकुला गोपिकास्तास्
१०.७६.७२ त्वत्सन्देशैः प्रकृतिमनयत्सोऽथ विज्ञानगर्भैः ।
१०.७६.७३ भूयस्ताभिर्मुदितमतिभिस्त्वन्मयीभिर्वधूभिस्
१०.७६.७४ तत्तद्वार्तासरसमनयत्कानिचिद्वासराणि ॥
१०.७६.८१ त्वत्प्रोद्गाणैः सहितमनिशं सर्वतो गेहकृत्यं
१०.७६.८२ त्वद्वार्तैव प्रसरति मिथः सैव चोत्स्वापलापाः ।
१०.७६.८३ चेष्टाः प्रायस्त्वदनुकृतयस्त्वन्मयं सर्वमेवं
१०.७६.८४ दृष्ट्वा तत्र व्यमुहदधिकं विस्मयादुद्धवोऽयम् ॥
१०.७६.९१ राधाया मे प्रियतममिदं मत्प्रियैवं ब्रवीति
१०.७६.९२ त्वं किं मौनं कलयसि सखे! मानिनी मत्प्रियेव ।
१०.७६.९३ इत्याद्येव प्रवदति सखि! त्वत्प्रियो निर्जने मा
१०.७६.९४ मित्थंवादैररमयदयं त्वत्प्रियामुत्पलाक्षीम् ॥
१०.७६.१०१ एष्यामि द्रागनुपगमनं केवलं कार्यभाराद्
१०.७६.१०२ विश्लेषेऽपि स्मरणदृढतासम्भवान्मास्तु खेदः ।
१०.७६.१०३ ब्रह्मानन्दे मिलति नचिरात्सङ्गमो वा वियोगस्
१०.७६.१०४ तुल्यो वः स्यादिति तव गिरा सोऽकरोन्निर्व्यथास्ताः ॥
१०.७६.१११ एवं भक्तिः सकलभुवने नेशिता न श्रुता वा
१०.७६.११२ किं शास्त्रौघैः किमिह तपसा गोपिकाभ्यो नमोऽस्तु ।
१०.७६.११३ इत्यानन्दाकुलमुपगतं गोकुलादुद्धवं तं
१०.७६.११४ दृष्ट्वा हृष्टो गुरुपुरपते! पाहि मामामयौघात् ॥
१०.७७.११ सैरन्ध्र्यास्तदनु चिरं स्मरातुराया
१०.७७.१२ यातोऽभूः सललितमुद्धवेन सार्धम् ।
१०.७७.१३ आवासं त्वदुपगमोत्सवं सदैव
१०.७७.१४ ध्यायन्त्याः प्रतिदिनवाससज्जिकायाः ॥
१०.७७.२१ उपगते त्वयि पूर्णमनोरथां
१०.७७.२२ प्रमदसम्भ्रमकम्प्रपयोधराम् ।
१०.७७.२३ विविधमाननमादधतीं मुदा
१०.७७.२४ रहसि तां रमयञ्चकृषे सुखम् ॥
१०.७७.३१ पृष्टा वरं पुनरसाववृणोद्वराकी
१०.७७.३२ भूयस्त्वया सुरतमेव निशान्तरेषु ।
१०.७७.३३ सायुज्यमस्त्विति वदेद्बुध एव कामं
१०.७७.३४ सामीप्यमस्त्वनिशामित्यपि नाब्रवीत्किम् ॥
१०.७७.४१ ततो भवान् देव! निशासु कासुचिन्
१०.७७.४२ मृगीदृशं तां निभृतं विनोदयन् ।
१०.७७.४३ अदादुपश्लोक इति श्रुतं सुतं
१०.७७.४४ स नारदात्सात्त्वततन्त्रविद्बभौ ॥
१०.७७.५१ अक्रूरमन्दिरमितोऽथ बलोद्धवाभ्या
१०.७७.५२ मभ्यर्चितो बहु नुतो मुदितेन तेन ।
१०.७७.५३ एनं विसृज्य विपिनागतपाण्डवेय
१०.७७.५४ वृत्तं विवेदिथ तथा धृतराष्ट्रचेष्टाम् ॥
१०.७७.६१ विघाताज्जामातुः परमसुहृदो भोजनृपतेर्
१०.७७.६२ जरासन्धे रुन्धत्यनवधिरुषान्धेऽथ मथुराम् ।
१०.७७.६३ रथाद्यैर्द्योलब्धैः कतिपयबलस्त्वं बलयुत
१०.७७.६४ स्त्रयोविंशत्यक्षौहिणि तदुपनीतं समहृथाः ॥
१०.७७.७१ बद्धं बलादथ बलेन बलोत्तरं त्वं
१०.७७.७२ भूयो बलोद्यमरसेन मुमोचिथैनम् ।
१०.७७.७३ निश्शेषदिग्जयसमाहृतविश्वसैन्यात्
१०.७७.७४ कोऽन्यस्ततो हि बलपौरुषवांस्तदानीम् ॥
१०.७७.८१ भग्नः स लग्नहृदयोऽपि नृपैः प्रणुन्नो
१०.७७.८२ युद्धं त्वया व्यधित षोडशकृत्व एवम् ।
१०.७७.८३ अक्षौहिणीः शिव शिवास्य जघन्थ विष्णो!
१०.७७.८४ सम्भूय सैकनवतित्रिशतं तदानीम् ॥
१०.७७.९१ अष्टादशेऽस्य समरे समुपेयुषि त्वं
१०.७७.९२ दृष्ट्वा पुरोऽथ यवनं यवनत्रिकोट्या ।
१०.७७.९३ त्वष्ट्रा विधाप्य पुरमाशु पयोधिमध्ये
१०.७७.९४ तत्राथ योगबलतः स्वजनाननैषीः ॥
१०.७७.१०१ पद्भ्यां त्वं पद्ममाली चकितिव पुरान्निर्गतो धावमानो
१०.७७.१०२ म्लेच्छेशेनानुयातो वधसुकृतविहीनेन शैले न्यलैषीः ।
१०.७७.१०३ सुप्तेनाङ्घ्र्याहतेन द्रुतमथ मुचुकुन्देन भस्मीकृतेऽस्मिन्
१०.७७.१०४ भूपायास्मै गुहान्ते सुललितवपुषा तस्थिषे भक्तिभाजे ॥
१०.७७.१११ एक्ष्वाकोऽहं विरक्तोऽस्म्यखिलनृपसुखे त्वत्प्रसादैककाङ्क्षी
१०.७७.११२ हा देवेति स्तुवन्तं वरविततिषु तं निस्पृहं वीक्ष्य हृष्यन् ।
१०.७७.११३ मुक्तेस्तुल्यां च भक्तिं धुतसकलमलं मोक्षमप्याशु दत्त्वा
१०.७७.११४ कार्यं हिंसाविशुद्ध्यै तप इति च तदा प्रार्थ लोकप्रतीत्यै ॥
१०.७७.१२१ तदनु मथुरां गत्वा हत्वा चमूं यवनाहृतां
१०.७७.१२२ मगधपतिना मार्गे सैन्यैः पुरेव निवारितः ।
१०.७७.१२३ चरमविजयं दर्पायास्मै प्रदाय पलायितो
१०.७७.१२४ जलधिनगरीं यातो वातालयेश्वर! पाहि माम् ॥
१०.७८.११ त्रिदिववर्धकिवर्धितकौशलं त्रिदश्दत्तसमस्तविभूतिमत् ।
१०.७८.१२ जलधिमध्यगतः त्वमभूषयो नवपुरं वपुरञ्चितरोचिषा ॥
१०.७८.२१ ददुषि रेवतभुभृति रेवतीं हलभृते तनयां विधिशासनात् ।
१०.७८.२२ महितमुत्सवघोषमपूपुषः समुदितैर्मुदितैः सह यादवैः ॥
१०.७८.३१ अथ विदर्भसुतां खलु रुक्मिणीं प्रणयिणीं त्वयि देव! सहोदरः ।
१०.७८.३२ स्वयमदित्सत चेदिमहीभुजे स्वतमसा तमसाधुमुपाश्रयन् ॥
१०.७८.४१ चिरधृतप्रणया त्वयि बालिका सपदि काङ्क्षितभङ्गसमाकुला ।
१०.७८.४२ तव निवेदयितुं द्विजमादिशत्स्वकदनं कदनङ्गविनिर्मितम् ॥
१०.७८.५१ द्विजसुतोऽपि च तूर्णमुपाययौ तव पुरं हि दुराशदुरासदम् ।
१०.७८.५२ मुदमवाप च सादरपूजितः स भवता भवतापहृता स्वयम् ॥
१०.७८.६१ स च भवन्तमवोचत कुण्डिने नृपसुता खलु राजति रुक्मिणी ।
१०.७८.६२ त्वयि समुत्सुकया निजधीरतारहितया हि तया प्रहितोऽस्म्यहम् ॥
१०.७८.७१ तव हृतास्मि पुरैव गुणैरहं हरति मां किल चेदिनृपोऽधुना ।
१०.७८.७२ अयि कृपालय! पालय मामिति प्रजगदे जगदेकपते! तया ॥
१०.७८.८१ अशरणां यदि मां त्वमुपेक्षसे सपदि जीवितमेव जाहाम्यहम् ।
१०.७८.८२ इति गिरा सुतनोरतनोद्भृशं सुहृदयं हृदयं तव कातरम् ॥
१०.७८.९१ अकथयस्त्वमथैनमये सखे! तदधिका मम मन्मथवेदना ।
१०.७८.९२ नृपसमक्षमुपेत्य हराम्यहं तदयि तां दयितामसितेक्षणाम् ॥
१०.७८.१०१ प्रमुदितेन च तेन समं तदा रथगतो लघु कुण्डिनमेयिवान् ।
१०.७८.१०२ गुरुमरुत्पुरनायक! मे भवान् वितनुतां तनुतां निखिलापदाम् ॥
१०.७९.११ बलसमेतबलानुगतो भवान् पुरमगाहत भीष्मकमानितः ।
१०.७९.१२ द्विजसुतं त्वदुपागमवादिनं धृतरसा तरसा प्रणनाम सा ॥
१०.७९.२१ भुवनकान्तमवेक्ष्य भवद्वपुर्नृपसुतस्य निशम्य च चेष्टितम् ।
१०.७९.२२ विपुलखेदजुषां पुरवासिनां सरुदितैरुदितैरगमन्निशा ॥
१०.७९.३१ तदनु वन्दितुमिन्दुमुखी शिवां विहितमङ्गलभूषणभासुरा ।
१०.७९.३२ निरगमद्भवदर्पितजीविता स्वपुरतः पुरतः सुभटावृता ॥
१०.७९.४१ कुलवधूभिरुपेत्य कुमारिका गिरिसुतां परिपूज्य च सादरम् ।
१०.७९.४२ मुहुरयाचत तत्पदपङ्कजे निपतिता पतितां तव केवलम् ॥
१०.७९.५१ समवलोक्य कुतुहलसङ्कुले नृपकुले निभृतं त्वयि च स्थिते ।
१०.७९.५२ नृपसुता निरगाद्गिरिजालयात्सुरुचिरं रुचिरञ्जितदिङ्मुखा ॥
१०.७९.६१ भुवनमोहनरूपरुचा तदा विवशिताखिलराजकदम्बया ।
१०.७९.६२ त्वमपि देव! कटाक्षविमोक्षणैः प्रमदया मदयाञ्चकृषे मनाक् ॥
१०.७९.७१ क्व तु गमिष्यसि चन्द्रमुखीति तां सरसमेत्य करेण हरन् क्षणात् ।
१०.७९.७२ समधिरोप्य रथं त्वमपाहृथा भुवि ततो विततो निनदो द्विषाम् ॥
१०.७९.८१ क्व नु गतः पशुपाल इति क्रुधा कृतरणा यदुभिश्च जिता नृपाः ।
१०.७९.८२ न तु भवानुदचाल्यत तैरहो पिशुनकैः शुनकैरिव केसरी ॥
१०.७९.९१ तदनु रुक्मिणमागतमाहवे वधमुपेक्ष्य निबध्य विरूपयन् ।
१०.७९.९२ हृतमदं परिमुच्य बलोक्तिभिः पुरमया रमया सह कान्तया ॥
१०.७९.१०१ नवसमागमल्ज्जितमानसां प्रणयकौतुकजृम्भितमन्मथाम् ।
१०.७९.१०२ अरमयः खलु नाथ! यथासुखं रहसि तां हसितांशुलसन्मुखीम् ॥
१०.७९.१११ विविधनर्म भिरेवमहर्निशं प्रमदमाकलयन् पुनरेकदा ।
१०.७९.११२ ऋजुमतेः किल वक्रागिरा भवान् वरतनोरतनोदतिलोलताम् ॥
१०.७९.१२१ तदधिकैरथ लालनकौशलैः प्रणयिनीमधिकं रमयन्निमाम् ।
१०.७९.१२२ अयि मुकुन्द! भवच्चरितानि नः प्रगदतां गदतान्तिमपाकुरु ॥
१०.८०.११ सत्राजितस्त्वमथ लुब्धवदर्कलब्धं
१०.८०.१२ दिव्यं स्पमन्तकमणिं भगवन्नयाचीः ।
१०.८०.१३ तत्कारणं बहुविधं मम भाति नूनं
१०.८०.१४ तस्यात्मजां त्वयि रतां छलतो विवोढुम् ॥
१०.८०.२१ अदत्तं तं तुभ्यं मणिवरमनेनाल्पमनसा
१०.८०.२२ प्रसेनस्तद्भ्राता गलभुवि वहन् प्राप्मृगयाम् ।
१०.८०.२३ अहन्नेनं सिंहो मणिमहसि मांसभ्रमवशात्
१०.८०.२४ कपीन्द्रस्तं हत्वा मणिमपि च बालाय ददिवान् ॥
१०.८०.३१ शशंसुः सत्राजिद्गिरमनु जनास्त्वां मणिहरं
१०.८०.३२ जनानां पीयूषं भवति गुणिनां दोषकणिका ।
१०.८०.३३ ततः सर्वज्ञोऽपि स्वजनसहितो मार्गणपरः
१०.८०.३४ प्रसेनं तं दृष्ट्वा हरिमपि गतोऽभूः कपिगुहाम् ॥
१०.८०.४१ भवन्तमवितर्कयन्नतिवयाः स्वयं जाम्बवान्
१०.८०.४२ मुकुन्दशरनं हि मां क इह रोद्धुमित्यालपन् ।
१०.८०.४३ विभो! रघुपते! हरे! जय जयेत्यलं मुष्टिभि
१०.८०.४४ श्चरंस्तव समर्चनं व्यधित भक्तचूडामणिः ॥
१०.८०.५१ बुद्ध्वाथ तेन दत्तां नवरमणीं वरमणीं च परिगृह्णन् ।
१०.८०.५२ अनुगृह्णन्नमुमागाः सपदि च सत्राजिते मणिं प्रादाः ॥
१०.८०.६१ तदनु स खलु व्रीडालोलो विलोलविलोचनां
१०.८०.६२ दुहितरमहो धीमान् भामां गिरैव परार्पिताम् ।
१०.८०.६३ अदित मणिना तुभ्यं लभ्यं समेत्य भवानपि
१०.८०.६४ प्रमुदितमनास्तस्यैवादान्मणीं गहनाशयः ॥
१०.८०.७१ व्रीडाकुलां रमयति त्वयि सत्यभामां
१०.८०.७२ कौन्तेयदाहकथयाथ कुरून् प्रयाते ।
१०.८०.७३ ही गान्दिनेयकृतवर्मगिरा निपात्य
१०.८०.७४ सत्राजितं शतधनुर्मणिमाजहार ॥
१०.८०.८१ शोकात्कुरूनुपगतामवलोक्य कान्तां
१०.८०.८२ हत्वा द्रुतं शतधुनं समहर्षयस्ताम् ।
१०.८०.८३ रत्ने सशङ्क इव मैथिलगेहमेत्य
१०.८०.८४ रामो गदां समशिशिक्षत धार्तराष्ट्रम् ॥
१०.८०.९१ अक्रूर एष भगवन्! भवदिच्छयैव
१०.८०.९२ सत्राजितः कुचरितस्य युयोज हिंसाम् ।
१०.८०.९३ अक्रूरतो मणिमनाहृतवान् पुनस्त्वं
१०.८०.९४ तस्यैव भूतिमुपधातुमिति ब्रुवन्ति ॥
१०.८०.१०१ भक्तस्त्वयि स्थिरतरः स हि गान्दिनेयस्
१०.८०.१०२ तस्यैव कापथमतिः कथमीश! जाता ।
१०.८०.१०३ विज्ञानवान् प्रशमवानहमित्युदीर्णं
१०.८०.१०४ गर्वं ध्रुवं शमयितुं भवता कृतैव ॥
१०.८०.१११ यातं भयेन कृतवर्मयुतं पुनस्त
१०.८०.११२ माहूय तद्विनिहितं च मणिं प्रकाश्य ।
१०.८०.११३ तत्रिव सुवरतधरे विनिधाय तुष्यन्
१०.८०.११४ भामाकुचान्तरशयः पवनेश! पायाः ॥
१०.८१.११ स्निग्धां मुग्धां सततमपि तां लालयन् सत्यभामां
१०.८१.१२ यातो भूयः सह खलु तया याज्ञसेनीविवाहम् ।
१०.८१.१३ पार्थप्रीत्यै पुनरपि पनागास्थितो हस्तिपुर्यां
१०.८१.१४ शक्रप्रस्थं पुरमपि विभो! संविधायागतोऽभूः ॥
१०.८१.२१ भद्रां भद्रां भवदवरजां कौरवेणार्थ्यमानां
१०.८१.२२ त्वद्वाचा तामहृत कुहनामस्करी शक्रसूनुः ।
१०.८१.२३ तत्र क्रुद्धं बलमनुनयन् प्रत्यगास्तेन सार्धं
१०.८१.२४ शक्रप्रस्थं प्रियसखमुदे सत्यभामासहायः ॥
१०.८१.३१ तत्र क्रीडन्नपि च यमुनाकूलदृष्टां गृहीत्वा
१०.८१.३२ तां कालिन्दीं नगरमगमः खाण्डवप्रीणिताग्निः ।
१०.८१.३३ भ्रातृत्रस्तां प्रणयविवशां देव! पैतृष्वसेयीं
१०.८१.३४ राज्ञां मध्ये सपदि जह्रिषे मित्रविन्दामवन्तीम् ॥
१०.८१.४१ सत्यां गत्वा पुनरुदवहो नग्नजिन्नन्दनां तां
१०.८१.४२ बद्ध्वा सप्तापि च वृषवरान् सप्तमूर्तिर्निमेषात् ।
१०.८१.४३ भद्रां नाम प्रददुरथ ते देव! सन्तर्दनाद्यास्
१०.८१.४४ तत्सोदर्यां वरद! भवतः सापि पैतृष्वसेयी ॥
१०.८१.५१ पार्थाद्यैरप्यकृतलवनं तोयमात्राभिलक्ष्यं
१०.८१.५२ लक्षं छित्वा शफरमवृथा लक्षणां मद्रकन्याम् ।
१०.८१.५३ अष्टावेवं तव समभवन् वल्लभास्तत्र मध्ये
१०.८१.५४ शुश्रोथ त्वं सुरपतिगिरा भौमदुश्चेष्टितानि ॥
१०.८१.६१ स्मृतायातं पक्षिप्रवरमधिरूढस्त्वमगमो
१०.८१.६२ वहन्नङ्के भामामुपवनमिवारातिनगरम् ।
१०.८१.६३ विभिन्दन् दुर्गाणि त्रुटितपृतनाशोनितरसैः
१०.८१.६४ पुरं तावत्प्राग्ज्योतिषमकुरुथाः शोणितपूरम् ॥
१०.८१.७१ मुरस्त्वां पञ्चास्यो जलधिवनमध्यादुदपतत्
१०.८१.७२ स चक्रे चक्रेण प्रदलितशिरा मङ्क्षु भवता ।
१०.८१.७३ चतुदन्तैर्दन्तावलपतिभिरिन्धानसमरं
१०.८१.७४ रथाङ्गेनच्छित्वा नरकमकरोस्तीर्णरकम् ॥
१०.८१.८१ स्तुतो भूम्या राज्यं सपदि भगदत्तेऽस्य तनये
१०.८१.८२ गजं चैकं दत्त्वा प्रजिघायिथ नागान्निजपुरीम् ।
१०.८१.८३ खलेनाबद्धानां स्वगतमनसां षोडश पुनः
१०.८१.८४ सहस्राणि स्त्रीणामपि च धनराशिं च विपुलम् ॥
१०.८१.९१ भौमापाहृतकुण्डलं तददितेर्दातुं प्रयातो दिवं
१०.८१.९२ शक्राद्यैर्महितः समं दयितया द्युस्त्रीषु दत्तह्विया ।
१०.८१.९३ हृत्वा कल्पतरुं रुषाभिपतितं जित्वेन्द्रमभ्यागमस्
१०.८१.९४ तत्तु श्रीमददोष ईदृश इति व्याख्यातुमेवाकृथाः ॥
१०.८१.१०१ कल्पद्रुं सत्यभामाभवनभुवि सृजन् द्व्यष्टसाहस्रयोषाः
१०.८१.१०२ स्वीकृत्य प्रत्यगारं विहितबहुवपुर्लालयन् केलिभेदैः ।
१०.८१.१०३ आश्चर्यान्नारदालोकितविविधगतिस्तत्र तत्रापि गेहे
१०.८१.१०४ भूयः सर्वासु कुर्वन् दश दश तनयान् पाहि वातालयेश! ॥
१०.८२.११ प्रद्युम्नो रौक्मिणेयः स खलु तव कला शम्बरेणाहृतस्तं
१०.८२.१२ हत्वा रत्या सहाप्तो निजपूरमहरद्रुक्मिकन्यां च धन्याम् ।
१०.८२.१३ तत्पुत्रोऽथानिरुद्धो गुणनिधिरवहद्रोचनां रुक्मिपौत्रीं
१०.८२.१४ तत्रोद्वाहे गतस्त्वं न्यवधि मुसलिना रुक्म्यपि द्यूतवैरात् ॥
१०.८२.२१ बाणस्य सा बलिसुतस्य सहस्रबाहोर्
१०.८२.२२ माहेश्वरस्य महिता दुहिता किलोषा ।
१०.८२.२३ त्वत्पौत्रमेनमनिरुद्धमदृष्टपूर्वं
१०.८२.२४ स्वप्नेऽनुभूय भगवन्! विरहातुराभूत् ॥
१०.८२.३१ योगिन्यतीव कुशला खलु चित्रलेखा
१०.८२.३२ तस्याः सखी विलिखती तरुणानशेषान् ।
१०.८२.३३ तत्रानिरुद्धमुष्या विदितं निशाया
१०.८२.३४ मानेष्ट योगबलतो भवतो निकेतात् ॥
१०.८२.४१ कन्यापुरे दयितया सुखमारमन्तं
१०.८२.४२ चैनं कथञ्चन बबन्धुषि शर्वबन्धौ ।
१०.८२.४३ श्रीनारदोक्ततदुदन्तदुरन्तरोषैस्
१०.८२.४४ त्वं तस्य शोणितपुरं यदुभिर्न्यरुन्धाः ॥
१०.८२.५१ पुरीपालः शैलप्रियदुहितृनाथोऽस्य भगवान्
१०.८२.५२ समं भूतव्रातैर्यदुबलमशङ्कं निरुरुधे ।
१०.८२.५३ महाप्राणो बाणो जटिति युयुधानेन युयुधे
१०.८२.५४ गुहः प्रद्युम्नेन त्वमपि पुरहन्त्रा जघटिषे ॥
१०.८२.६१ निरुद्धाशेषास्त्रे मुमुहुषि तवास्त्रेण गिरिशे
१०.८२.६२ द्रुता भूता भीताः प्रमथकुलवीराः प्रमथिताः ।
१०.८२.६३ परास्कन्दत्स्कन्दः कुसुमशरबाणैश्च सचिवः
१०.८२.६४ स कुम्भाण्डो भाण्डं नवमिव बलेनाशु बिभिदे ॥
१०.८२.७१ चापानां पञ्चशत्या प्रसभमुपगते छिन्नचापेऽथ बाणे
१०.८२.७२ व्यर्थे याते समेतो ज्वरपतिरशनैरज्वरि त्वज्ज्वरेण ।
१०.८२.७३ ज्ञानी स्तुत्वाथ दत्त्वा तव चरितजुषां विज्वरं स ज्वरोऽगात्
१०.८२.७४ प्रायोऽन्तर्ज्ञानवन्तोऽपि च बहुतमसा रौद्रचेष्टा हि रौद्राः ॥
१०.८२.८१ बाणं नानायुधोग्रं पुनरभिपतितं दुर्पदोषाद्वितन्वन्
१०.८२.८२ निर्लूनाशेषदोषं सपदि बुबुधुषा शङ्करेणोपगीतः ।
१०.८२.८३ तद्वाचा शिष्टबाहुद्वितयमुभयतो निर्भयं तत्प्रियं तं
१०.८२.८४ मुक्त्वा तद्दत्तमानो निजपुरमगमः सानिरुद्धः सहोषः ॥
१०.८२.९१ मुहुस्तावच्छक्रं वरुणमजयो नन्दहरणे
१०.८२.९२ यमं बालानीतौ दवदहनपानेऽनिलसखम् ।
१०.८२.९३ विधिं वत्सस्तेये गिरिशामिह बाणस्य समरे
१०.८२.९४ विभो! विश्वोत्कर्षी तदयमवतारो जयति ते ॥
१०.८२.१०१ द्विजरुषा कृकलासवपुर्धरं नृगनृपं त्रिदिवालयमापयन् ।
१०.८२.१०२ निजजने द्विजभक्तिमनुत्तमामुपदिशन् पवनेश्वर! पाहि माम् ॥
१०.८३.११ रामेऽथगोकुलगते प्रमदाप्रसक्ते
१०.८३.१२ हूतानुपेतयमुनादमने मदान्धे ।
१०.८३.१३ स्वैरं समारमति सेवकवादमूढो
१०.८३.१४ दूतं न्ययुङ्क्त तव पौण्ड्रकवासुदेवः ॥
१०.८३.२१ नारायणोऽहमवतीर्ण इहास्मि भूमौ
१०.८३.२२ धत्से किल त्वमपि मामकलक्षणानि ।
१०.८३.२३ उत्सृज्य तानि शरणं व्रज मामिति त्वां
१०.८३.२४ दूतो जगाद सकलैर्हसितः सभायाम् ॥
१०.८३.३१ दूतेऽथ यातवति यादवसैनिकस्त्वं
१०.८३.३२ यातो ददर्शिथ वपुः किल पौण्ड्रकीयम् ।
१०.८३.३३ तापेन वक्षसि कृताङ्कमनल्पमूल्य
१०.८३.३४ श्रीकौस्तुभं मकरकुण्डलपीतचेलम् ॥
१०.८३.४१ कालायसं निजसुदर्शनमस्यतोऽस्य
१०.८३.४२ कालानलोत्करकिरेण सुदर्शनेन ।
१०.८३.४३ शीर्षं चकर्तिथ ममर्दिथ चास्य सेनां
१०.८३.४४ तन्मित्रकाशिपशिरोऽपि चकर्थ काश्याम् ॥
१०.८३.५१ जाड्येन बालकगिरापि किलाहमेव
१०.८३.५२ श्रीवासुदेव इति रूढमतिश्चिरं सः ।
१०.८३.५३ सायुज्यमेव भवदैक्यधिया गतोऽभूत्
१०.८३.५४ को नाम कस्य सुकृतं कथमित्यवेयात् ॥
१०.८३.६१ काशीश्वरस्य तनयोऽथ सुदक्षिणाख्यः
१०.८३.६२ शर्वं प्रपूज्य भवते विहिताभिचारः ।
१०.८३.६३ कृत्यानलं कमपि बाणरणातिभीतैर्
१०.८३.६४ भूतैः कथञ्चन वृतैः सममभ्यमुञ्चत् ॥
१०.८३.७१ तालप्रमाणचरणामखिलं दहन्तीं
१०.८३.७२ कृत्यां विलोक्य चकितैः कथितोऽपि पौरैः ।
१०.८३.७३ द्यूतोत्सवे कमपि नो चलितो विभो! त्वं
१०.८३.७४ पार्श्वस्थमाशु विससर्जिथ कालचक्रम् ॥
१०.८३.८१ अभ्यापतत्यमितधाम्नि भवन्महास्त्रे
१०.८३.८२ हा हेति विद्रुतवती खलु घोरकृत्या ।
१०.८३.८३ रोषात्सुदक्षिणमदक्षिणचेष्टितं तं
१०.८३.८४ पुप्लोष चक्रमपि काशिपुरामधाक्षीत् ॥
१०.८३.९१ स खलु विविदो रक्षोघाते कृतोपकृतिः पुरा
१०.८३.९२ तव तु कलया मृत्युं प्राप्तुं तदा खलतां गतः ।
१०.८३.९३ नरकसचिवो हलिना युध्यन्नद्धा पपात तलाहतः ॥
१०.८३.१०१ साम्बं कौरव्यपुत्रीहरणनियमितं सान्त्वनार्थी कुरूणां
१०.८३.१०२ यातस्तद्वाक्यरोषोद्धृतकरिनगरो मोचयामास रामः ।
१०.८३.१०३ ते घात्याः पाण्डवेयैरिति यदुपृतनां नामुचस्त्वं तदानीं
१०.८३.१०४ तं त्वां दुर्बोधलीलं पवनपुरपते! तापशान्त्यै निषेवे ॥
१०.८४.११ क्वचिदथ तपनोपरागकाले पुरि निदधत्कृतवर्मकामसूनू ।
१०.८४.१२ यदुकुलमहिलावृतः सुतीर्थं समुपगतोऽसि समन्तपञ्चकाख्यम् ॥
१०.८४.२१ बहुतरजनताहिताय तत्र त्वमपि पुनन् विनिमज्ज्य तीर्थतोये ।
१०.८४.२२ द्विजगणपरिमुक्तवित्तराशिः सममिलथाः कुरुपाण्डवादिमित्रैः ॥
१०.८४.३१ तव खलु दयिताजनैः समेता द्रुपदसुता त्वयि गाढभक्तिभारा ।
१०.८४.३२ तदुदितभवदाहृतिप्रकारैरतिमुमुदे सममन्यभामिनीभिः ॥
१०.८४.४१ तदनु च भगवन्! निरीक्ष्य गोपानतिकुतुकादुपगम्य मानयित्वा ।
१०.८४.४२ चिरतरविरहातुराङ्गरेखाः पशुपवधूः सरसं त्वमन्वयासीः ॥
१०.८४.५१ सपदि च भवदीक्षणोत्सवेन प्रमुषितमानहृदां नितम्बिनीनाम् ।
१०.८४.५२ अतिरसपरिमुक्तकञ्चुलीके परिचयहृद्यतरे कुचे न्यलैषीः ॥
१०.८४.६१ रिपुजनकलहैः पुनः पुनर्मे समुपगतैरियती विलम्बनाभूत् ।
१०.८४.६२ इति कृतपरिरम्भणे त्वयि द्रागतिविवशा खलु राधिका निलिल्ये ॥
१०.८४.७१ अपगतविरहव्यथास्तदा ता रहसि विधाय ददाथ तत्त्वबोधम् ।
१०.८४.७२ परमसुखचिदात्मकोऽहमात्मेत्युदयतु वः स्फुटमेव चेतसीति ॥
१०.८४.८१ सुखरसपरिमिश्रितो वियोगः किमपि पुराभवदुद्धवोपदेशैः ।
१०.८४.८२ समभवदमुतः परं तु तासां परमसुकैक्यमयी भवद्विचिन्ता ॥
१०.८४.९१ मुनिवरनिवहैस्तवाथ पित्रा दुरितशमाय शुभानि पृच्छ्यमानैः ।
१०.८४.९२ त्वयि सति किमिदं शुभान्तरैरित्युरुहसितैरपि याजितस्तदासौ ॥
१०.८४.१०१ सुमहति यजने वितायमाने प्रमुदितमित्रजने सहैव गोपाः ।
१०.८४.१०२ यदुजनमहितास्त्रिमासमात्रं भवदनुषङ्गरसं पुरेव भेजुः ॥
१०.८४.१११ व्यपगमसमये समेत्य राधां दृढमुपगूह्य निरीक्ष्य वीतखेदाम् ।
१०.८४.११२ प्रमुदितहृदयः पुरं प्रयातः पवनपुरेश्वर! पाहि मां गदेभ्यः ॥
१०.८५.११ ततो मगधभूमृता चिरनिरोधसंक्लेशितं
१०.८५.१२ शताष्टकयुतायुतद्वितयमीश! भूमीभृताम् ।
१०.८५.१३ अनाथशरणाय ते कमपि पूरुषं प्राहिणो
१०.८५.१४ दयाचत स मागधक्षपणमेव किं भूयसा ॥
१०.८५.२१ यियासुरभिमागधं तदनु नारदोदीरिताद्
१०.८५.२२ युधिष्ठिरमखोद्यमादुभयकार्यपर्याकुलः ।
१०.८५.२३ विरुद्धजयिनोऽध्वरादुभयसिद्धिरित्युद्धवे
१०.८५.२४ शशंसुषि निजैः समं पुरमियेथ यौधिष्ठिरीम् ॥
१०.८५.३१ अशेषदयितायुते त्वयि समागते धर्मजो
१०.८५.३२ विजित्य सहजैर्महीं भवदपाङ्गसंवर्धितैः ।
१०.८५.३३ श्रियं निरुपमां वहन्नहह भक्तदासायितं
१०.८५.३४ भवन्तमयि! मागधे प्रहितवान् सभीमार्जुनम् ॥
१०.८५.४१ गिरिव्रजपुरं गतास्तदनु देव! यूयं त्रयो
१०.८५.४२ ययाच समरोत्सवं द्विजमिषेण तं मागधम् ।
१०.८५.४३ अपूर्णसुकृतं त्वमुं पवनजेन संग्रामयन्
१०.८५.४४ निरीक्ष्य सह जिष्णुना त्वमपि राजयुध्वा स्थितः ॥
१०.८५.५१ अशान्तसमरोद्धतं विटपपाटनासंज्ञया
१०.८५.५२ निपात्य जरसः सुतं पवनजेन निष्पाटितम् ।
१०.८५.५३ विमुच्य नृपतीन्मुदा समनुगृह्य भक्तिं परां
१०.८५.५४ दिदेशिथ गतस्पृहानपि च धर्मगुप्त्यै भुवः ॥
१०.८५.६१ प्रचक्रुषि युधिष्ठिरे तदनु राजसूयाध्वरं
१०.८५.६२ प्रसन्नभृतकीभवत्सकलराजकव्याकुलम् ।
१०.८५.६३ त्वमप्ययि जगत्पते! द्विजपदावनेजादिकं
१०.८५.६४ चकर्थ किमु कथ्यते नृपवरस्य भाग्योन्नतिः ॥
१०.८५.७१ ततः सवनकर्मणि प्रवरमग्र्यपूजाविधिं
१०.८५.७२ विचार्य सहदेववागनुगतः स धर्मात्मजः ।
१०.८५.७३ व्यधत्त भवते मुदा सदसि विश्वभूतात्मने
१०.८५.७४ तदा ससुरमानुषं भवनमेव तृप्तिः दधौ ॥
१०.८५.८१ ततः सपदि चेदिपो मुनिनृपेषु तिष्ठत्स्वहो
१०.८५.८२ सभाजयति को जडः पशुपदुर्दुरूटं वटुम् ।
१०.८५.८३ इति त्वयि स दुर्वचोविततिमुद्वमन्नासना
१०.८५.८४ दुदापतदुदायुधः समपतन्नमुं पाण्डवाः ॥
१०.८५.९१ निवार्य निजपक्षगानभिमुखस्य विद्वेषिणस्
१०.८५.९२ त्वमेव जहिषे शिरो दनुजदारिणा स्वारिणा ।
१०.८५.९३ जनुस्त्रितयलब्धया सततचिन्तया शुद्धधीस्
१०.८५.९४ त्वया स परमेकतामधृत योगिनां दुर्लभाम् ॥
१०.८५.१०१ ततः सुमाहितो त्वया क्रतुवरे निरूढे जनो
१०.८५.१०२ ययौ जयति धर्मजो जयति कृष्ण इत्यालपन् ।
१०.८५.१०३ खलः स तु सुयोधनो धुतमनाः सपत्नश्रिया
१०.८५.१०४ मयार्पितसभामुखे स्थलजलभ्रमादभ्रमीत् ॥
१०.८५.१११ तदा हसितमुत्थितं द्रुपदन्दनाभीमयो
१०.८५.११२ रपाङ्गकलया विभो! किमपि तावदुज्जृम्भयन् ।
१०.८५.११३ धराभरनिराकृतौ सपदि नाम बीजं वपन्
१०.८५.११४ जनार्दन! मरुत्पुरीनिलय! पाहि मामामयात् ॥
१०.८६.११ साल्वो भैष्मीविवाहे यदुबलविजितश्चन्द्रचूडाद्विमानं
१०.८६.१२ विन्दन् सौभं स मायी त्वयि वसति कुरूंस्त्वत्पुरीमभ्यभाङ्क्षीत् ।
१०.८६.१३ प्रद्युम्नस्तं निरुन्धन्नखिलयदुभटैर्न्यग्रहीदुग्रवीर्यं
१०.८६.१४ तस्यामात्यं द्युमन्तं व्यजनि च समरः सप्तविंशत्यहान्तम् ॥
१०.८६.२१ तावत्त्वं रामशाली त्वरितमुपगतः खण्डितप्रायसैन्यं
१०.८६.२२ सौभेशं तं न्यरुन्धाः स च किल गदया शार्ङ्गमभ्रंशयत्ते ।
१०.८६.२३ मायातातं व्यहिंसीदपि तव पुरतस्तत्त्वयापि क्षणार्धं
१०.८६.२४ नाज्ञायीत्याहुरेके तदिदमवमतं व्यास एव न्यषेधीत् ॥
१०.८६.३१ क्षिप्त्वा सौभं गदाचूर्णितमुदकनिधौ मङ्क्षु साल्वेऽपि चक्रे
१०.८६.३२ णोत्कृत्ते दन्तवक्त्रः प्रसभमभिपतन्नभ्यमुञ्चद्गदां ते ।
१०.८६.३३ कौमोदक्या हतोऽसावपि सुकृतनिधिश्चैद्यवत्प्रापदैक्यं
१०.८६.३४ सर्वेषामेष पूर्वं त्वयि धृतमनसां मोक्षणार्थोऽवतारः ॥
१०.८६.४१ त्वय्यायातेऽथ जाते किल कुरुसदसि द्यूतके संयतायाः
१०.८६.४२ क्रन्दन्त्या याज्ञसेन्याः सकरुणमकृथाश्चेलमालामनन्ताम् ।
१०.८६.४३ अन्नान्तप्राप्तशर्वांशजमुनिचकितद्रौपदीचिन्तितोऽथ
१०.८६.४४ प्राप्तः शाकान्नमश्नन्मुनिगणमकृथास्तृप्तिमन्तं वनान्ते ॥
१०.८६.५१ युद्धोद्योगेऽथ मन्त्रे मिलति सति वृतः फल्गुनेन त्वमेकः
१०.८६.५२ कौरव्ये दत्तसैन्यः करिपुरमगमो दूत्यकृत्पाण्डवार्थम् ।
१०.८६.५३ मीष्मद्रोणादिमान्ये तव खलु वचने धिक्कृते कौरवेण
१०.८६.५४ व्यावृण्वन् विश्वरूपं मुनिसदसि पुरीं क्षोभयित्वागतोऽभूः ॥
१०.८६.६१ जिष्णोस्त्वं कृष्ण! सूतः खलु समरमुखे बन्धुघाते दयालुं
१०.८६.६२ खिन्नं तं वीक्ष्य वीरं किमिदमयि सखे! नित्य एकोऽयमात्मा ।
१०.८६.६३ को वध्यः कोऽत्र हन्ता तदिह वधभियं प्रोज्झ्य मय्यर्पितात्मा
१०.८६.६४ धर्म्यं युद्धं चरेति प्रकृतिमनयथा दर्शयन् विश्वरूपम् ॥
१०.८६.७१ भक्तोत्तंसेऽथ भीष्मे तव धरणिभरक्षेपकृत्यैकसक्ते
१०.८६.७२ नित्यं नित्यं विभिन्दत्यवनिभृदयुतं प्राप्तसादे च पार्थे ।
१०.८६.७३ निश्शस्त्रत्वप्रतिज्ञां विजहदरिवरं धारयन् क्रोधशाली
१०.८६.७४ वाधावन् प्राञ्जलिं तं नतशिरसमथो वीक्ष्य मोदादपागाः ॥
१०.८६.८१ युद्धे द्रोणस्य हस्तिस्थिररणभगदत्तेरितं वैष्णवास्त्रं
१०.८६.८२ वक्षस्याधत्त चक्रस्थगितरविमहाः प्रार्दयन् सिन्धुराजम् ।
१०.८६.८३ नागास्त्रे कर्णमुक्ते क्षितिमवनमयन् केवलं कृत्तमौलिं
१०.८६.८४ तत्रे तत्रापि पार्थं किमिव न हि भवान् पाण्डवानामकार्षीत् ॥
१०.८६.९१ युद्धादौ तीर्थगामि स खलु हलधरो नैमिशक्षेत्रमृच्छ
१०.८६.९२ न्नप्रत्युत्थायिसूतक्षयकृदथ सुतं तत्पदे कल्पयित्वा ।
१०.८६.९३ यज्ञघ्नं बल्वलं पर्वणि परिदलयं स्नाततीर्थो रणान्ते
१०.८६.९४ सम्प्राप्तो भीमदुर्योधनरणमशमं वीक्ष्य यातः पुरीं ते ॥
१०.८६.१०१ संसुप्तद्रौपदेयक्षपणहतधियं द्रौणिमेत्य त्वदुक्त्या
१०.८६.१०२ तन्मुक्तं ब्राह्ममस्त्रं समहृत विजयो मौलिरत्नं च जहे ।
१०.८६.१०३ उच्छित्त्यै पाण्डवानां पुनरपि च विशत्युत्तरागर्भमस्त्रे
१०.८६.१०४ रक्षन्नङ्गुष्ठमात्रः किल जठरमगाश्चक्रपाणिर्विभो! त्वम् ॥
१०.८६.१११ धर्मौघं धर्मसूनोरभिदधदखिलं छन्दमृत्युः स भीष्मस्
१०.८६.११२ त्वां पश्यन् भक्तिभूम्नैव हि सपदि ययौ निष्कलब्रह्मभूयम् ।
१०.८६.११३ संयाज्याथाश्वमेधैस्त्रिभिरतिमहितैर्धर्मजं पूर्णकामं
१०.८६.११४ सम्प्राप्तो द्वारकां त्वं पवनपुरपते! पाहि मां सर्वरोगात् ॥
१०.८७.११ कुचेलनामा भवतः सतीर्थ्यतां गतः स सान्दीपनिमन्दिरे द्विजः ।
१०.८७.१२ त्वदेकरागेण धनादिनिःस्पृहो दिनानि निन्ये प्रशमी गृहाश्रमी ॥
१०.८७.२१ समानशीलापि तदायवल्लभा तथैव नो चित्तहयं समेयुसी ।
१०.८७.२२ कदाचिदूचे बत वृत्तिलब्धये रमापतिः किं न सखा निषेव्यते ॥
१०.८७.३१ इतीरितोऽयं प्रियया क्षुधार्तया जुगुप्समानोऽपि धने मदावहे ।
१०.८७.३२ तदा त्वदालोकनकौतुकाद्ययौ वहन् पटान्ते पृथुकानुपायनम् ॥
१०.८७.४१ गतोऽयमाश्चर्यमयीं भवत्पूरीं गृहेषु शैब्याभवनं समेयिवान् ।
१०.८७.४२ प्रविश्य वैकुण्ठमिवाप निर्वृतिं तवातिसम्भावनया तु किं पुनः ॥
१०.८७.५१ प्रपूजितं तं प्रियया च वीजितं करे गृहीत्वाकथयः पुरा कृतम् ।
१०.८७.५२ यदिन्धनार्थं गुरुदारचोदितैरपर्तुवर्षं तदमर्षि कानने ॥
१०.८७.६१ त्रपाजुषोऽस्मात्पृथुकं बलादथ प्रगृह्य मुष्टौ सकृदाशिते त्वया ।
१०.८७.६२ कृतं कृतं नन्वियतेति सम्भ्रमाद्रमा किलोपेत्य करं रुरोध ते ॥
१०.८७.७१ भक्तेषु भक्तेन स मानितस्त्वया पुरीं वसन्नेकनिशां महासुखम् ।
१०.८७.७२ बतापरेद्युर्द्रविणं विना ययौ विचित्ररूपस्तव खल्वनुग्रहः ॥
१०.८७.८१ यदि ह्ययाचिष्यमदास्यदच्युतो वदामि भार्यां किमिति व्रजन्नसौ ।
१०.८७.८२ त्वदुक्तिलीलास्मितमग्नधीः पुनः क्रमादपश्यन्मणिदीप्रमालयम् ॥
१०.८७.९१ किं मार्गविभ्रंश इति भ्रमन् क्षणं गृहं प्रविष्टः स ददर्श वल्लभाम् ।
१०.८७.९२ सखीपरीतां मणिहेमभूषितां बुबोध च त्वत्करुणां महाद्भुताम् ॥
१०.८७.१०१ स रत्नशालासु वसन्नपि स्वयं समुन्नमद्भक्तिभरोऽमृतं ययौ ।
१०.८७.१०२ त्वमेवमापूरितभक्तवाञ्छितो मरुत्पुराधीश! हरस्व मे गदान् ॥
१०.८८.११ प्रागेवाचार्यपुत्राहृतिनिशमनया स्वीयषट्सूनुवीक्षां
१०.८८.१२ काङ्क्षन्त्या मातुरुकत्या सुतलभुवि बलिं प्राप्य तेनार्चितस्त्वम् ।
१०.८८.१३ धातुः शापाद्धिरण्यान्वितकशिपुभवान् शौरिजान् कंसभग्ना
१०.८८.१४ नानीयैनान् प्रदर्श्य स्वपदमनयथाः पूर्वपुत्रान्मरीचेः ॥
१०.८८.२१ श्रुतदेव इति श्रुतं द्विजेन्द्रं बहुलाश्वं नृपतिं च भक्तिपूर्णम् ।
१०.८८.२२ युगपत्त्वमनुग्रहीतुकामो मिथिलां प्रापिथ तापसैः समेतः ॥
१०.८८.३१ गच्छन् द्विमूर्तिरुभयोर्युगपन्निकेत
१०.८८.३२ मेकेन भूरिविभवैर्विहितोपचारः ।
१०.८८.३३ अन्येन तद्दिनभृतैश्च फलौदनाद्यैस्
१०.८८.३४ तुल्यं प्रसेदिथ ददाथ च मुक्तिमाभ्याम् ॥
१०.८८.४१ भूयोऽथ द्वारवत्यां द्विजतनयमृतिं तत्प्रलापानपि त्वं
१०.८८.४२ को वा दैवं निरुन्ध्यादिति किल कथयन् विश्ववोढाप्यसोढाः ।
१०.८८.४३ जिष्णोर्गर्वं विनेतुं त्वयि मनुजधिया कुण्ठितां चास्य बुद्धिं
१०.८८.४४ तत्त्वारूढां विधातुं परमतमपदप्रेक्षणेनेति मन्ये ॥
१०.८८.५१ नष्टा अष्टास्य पुत्राः पुनरपि तव तूपेक्षया कष्टवादः
१०.८८.५२ स्पष्टो जातो जनानामथ तदवसरे द्वारकामार पार्थः ।
१०.८८.५३ मैत्र्या तत्रोषितोऽसौ नवमसुतभृतौ विप्रवर्यप्ररोदं
१०.८८.५४ श्रुत्वा चक्रे प्रतिज्ञामनुपहृतसुतः सन्निवेक्ष्ये कृशानुम् ॥
१०.८८.६१ मानी स त्वामपृष्ट्वा द्विजनिलयगतो बाणजालैर्महास्त्रै
१०.८८.६२ रुन्धानः सूतिगेहं पुनरपि सहसा दृष्टनष्टे कुमारे ।
१०.८८.६३ याम्यामैन्द्रींतथायाः सुरवरनगरीर्विद्ययासाद्य सद्यो
१०.८८.६४ मोघोद्योगः पतिष्यन् हुतभुजि भवता सस्मितं वारितोऽभूत् ॥
१०.८८.७१ सार्धं तेन प्रतीचीं दिशमतिजविना स्यन्दनेनाभियातो
१०.८८.७२ लोकालोकं व्यतीतस्तिमिरभरमथो चक्रधाम्ना निरुन्धन् ।
१०.८८.७३ चक्रांशुक्लिष्टदृष्टिं स्थितमथ विजयं पश्य पश्येति वारां
१०.८८.७४ पारे त्वं प्राददशः किमपि हि तमसां दूरदूरं पदं ते ॥
१०.८८.८१ तत्रासीनं भुजङ्गाधिपशयनतले दिव्यभूषायुधाद्यै
१०.८८.८२ रावीतं पीतचेलं प्रतिनवजलदश्यामलं श्रीमदङ्गम् ।
१०.८८.८३ मूर्तीनामीशितारं परमिह तिसृणामेकमर्थं श्रुतीनां
१०.८८.८४ त्वामेव त्वं परात्मन्! प्रियसखसहितो नेमिथ क्षेमरूपम् ॥
१०.८८.९१ युवां मामेवद्वावधिकविवृतान्तर्हिततया
१०.८८.९२ विभिन्नौ सुन्द्रष्टुं स्वयमहमहार्षं द्विजसुतान् ।
१०.८८.९३ नयेतं द्रागेनानिति खलु वितीर्णान् पुनरमून्
१०.८८.९४ द्विजायादायादाः प्रणुतमहिमा पाण्डुजनुषा ॥
१०.८८.१०१ एवं नानाविहारैर्जगदभिरमयन् वृष्णिवंशं प्रपुष्ण
१०.८८.१०२ न्नीजानो यज्ञभैदैरतुलविहृतिभिः प्रीणयन्नेणनेत्राः ।
१०.८८.१०३ भूभारक्षेपदम्भात्पदकमलजुषां मोक्षणायावतीर्णः
१०.८८.१०४ पूर्णं ब्रह्मैव साक्षाद्यदुषु मनुजतारूषितस्त्वं व्यलासीः ॥
१०.८८.१११ प्रायेण द्वारवत्यामवृतदयि तदी नारदस्त्वद्रसार्द्रस्
१०.८८.११२ तस्माल्लेभे कदाचित्खलु सुकृतनिधिस्त्वत्पिता तत्त्वबोधम् ।
१०.८८.११३ भक्तानामग्रयायी स च खलु मतिमानुद्धवस्त्वत्त एव
१०.८८.११४ प्राप्तो विज्ञानसारं स किल जनहितायाधुनास्ते वदर्याम् ॥
१०.८८.१२१ सोऽयं कृष्णावतारो जयति तव विभो! यत्र सौहार्दभीति
१०.८८.१२२ स्नेहद्वेषानुरागप्रभृतिभिरतुलैरश्रमैर्योगभेदैः ।
१०.८८.१२३ आर्तिं तीर्वा समस्ताममृतपदमगुः सर्वतः सर्वलोकाः
१०.८८.१२४ स त्वं विश्वार्तिशान्त्यै पवनपुरपते! भक्तिपूर्त्यै च भूयाः ॥
१०.८९.११ रमाजाने! जाने यदिह तव भक्तेषु विभवो
१०.८९.१२ न सम्पद्यः सद्यस्तदिह मदकृत्त्वादशमिनाम् ।
१०.८९.१३ प्रशान्तिं कृत्वैव प्रदिशसि ततः काममखिलं
१०.८९.१४ प्रशान्तेषु क्षिप्रं न खलु भवदीये च्युतिकथा ॥
१०.८९.२१ सद्यःप्रसादरुषितान् विधिशङ्करादीन्
१०.८९.२२ कचिद्विभो! निजगुणानुगुणं भजन्तः ।
१०.८९.२३ भ्रष्टा भवन्ति बत कष्टमदीर्घदृष्ट्या
१०.८९.२४ स्पष्टं वृकासर उदाहरणं किलास्मिन् ॥
१०.८९.३१ शकुनिजः स हि नारदमेकदा त्वरिततोष्षमपृच्छदधीश्वरम् ।
१०.८९.३२ स च दिदेश गिरीशमुपासितुं न तु भवन्तमबन्धुमसाधुषु ॥
१०.८९.४१ तपस्तप्त्व्घोरं स खलु कुपितः सप्तमदिने
१०.८९.४२ शिरश्छित्त्वा सद्यः पुरहरमुपस्थाप्य पुरतः ।
१०.८९.४३ अतिक्षुद्रं रौद्रं शिरसि करदानेन निधनं
१०.८९.४४ जगन्नाथाद्वव्रे भवति विमुखानां क्व शुभधूः ॥
१०.८९.५१ मोक्तारं बन्धमुक्तो हरिणपतिरिव प्राद्रवत्सोऽथ रुद्रं
१०.८९.५२ दैत्याद्भीत्या स्म देवो दिशि दिशि वलते पृष्ठतो दत्तदृष्टिः ।
१०.८९.५३ तूष्णीके सर्वलोके तव पदमधिरोक्ष्यन्तमुद्वीक्ष्य शर्वं
१०.८९.५४ दूरादेवाग्रतस्त्वं पटुवटुवपुषा तस्थिषे दानवाय ॥
१०.८९.६१ भद्रं ते शाकुनेय! भ्रमसि किमधुना त्वं पिशाचस्य वाचा
१०.८९.६२ सन्देहश्चेन्मदुक्तौ तव किमु न करोष्यङ्गुलीमङ्ग! मौलौ ।
१०.८९.६३ इत्थं त्वद्वाक्यमूढः शिरसि कृतकरः सोऽपतच्छिन्नपातं
१०.८९.६४ भ्रंशो ह्येवं परोपासितुरपि च गतिः शूलिनोऽपि त्वमेव ॥
१०.८९.७१ भृगुं किल सरस्वतीनिकटवासिनस्तापसा
१०.८९.७२ स्त्रिमुर्तिषु समादिशन्नधिकसत्त्वतां वेदितुम् ।
१०.८९.७३ अयं पुनरनादरादुदितरुद्धरोषे विधौ
१०.८९.७४ हरेऽपि च जिहिंसिषौ गिरिजया धृते त्वामगात् ॥
१०.८९.८१ सुप्तं रमाङ्कभुवि पङ्कजलोचनं त्वां
१०.८९.८२ विप्रे विनिघ्नति पदेन मुदोत्थितस्त्वम् ।
१०.८९.८३ सर्वं क्षमस्व मुनिवर्य! भवेत्सदा मे
१०.८९.८४ त्वत्पादचिह्नमिह भूषणमित्यवादीः ॥
१०.८९.९१ निश्चित्य ते च सुदृढं त्वयि बद्धभावाः
१०.८९.९२ सारस्वता मुनिवरा दधिरे विमोक्षम् ।
१०.८९.९३ त्वामेवमच्युत! पुनश्च्युतिदोषहीनं
१०.८९.९४ सत्त्वोच्चयैकतनुमेव वयं भजामः ॥
१०.८९.१०१ जगत्सृष्ट्यादौ त्वां निगमनिवहैर्वन्दिभिरिव
१०.८९.१०२ स्तुतं विष्णो! सच्चित्परमरसनिर्द्वैतवपुषम् ।
१०.८९.१०३ परात्मानं भूमन्! पशुपविनताभाग्यनिवहं
१०.८९.१०४ परीतपश्रान्त्यै पवनपुरवासिन्! परिभजे ॥
१०.९०.११ वृकभृगुसुनिमोहिन्यम्बरीषादिवृत्ते
१०.९०.१२ ष्वयि तव हि महत्त्वं सर्वशर्वादिजैत्रम् ।
१०.९०.१३ स्थितमिह परमात्मन्! निष्कलार्वागभिन्नं
१०.९०.१४ किमपि यदवभातं तद्धि रूपं तवैव ॥
१०.९०.२१ मूर्तित्रयेश्वरसदाशिवपञ्चकं यत्
१०.९०.२२ प्राहुः परात्मवपुरेव सदाशिवोऽस्मिन् ।
१०.९०.२३ तत्रेश्वरस्तु स विकुण्ठपदस्त्वमेव
१०.९०.२४ त्रित्वं पुनर्भजसि सत्यपदे त्रिभागे ॥
१०.९०.३१ तत्रापि सात्त्विकतनुं तव विष्णुमाहुर्
१०.९०.३२ धाता तु सत्त्वविरलो रजसैव पूर्णः ।
१०.९०.३३ सत्त्त्वोत्कटत्वमपि चास्ति तमोविकार
१०.९०.३४ चेष्टादिकं च तव शङ्करनाम्नि मूर्तौ ॥
१०.९०.४१ तं च त्रिमूर्त्यतिगतं पुरपूरुषं त्वां
१०.९०.४२ शर्वात्मनापि खलु सर्वमयत्वहेतोः ।
१०.९०.४३ शंसन्त्युपासनअविधौ तदपि स्वतस्तु
१०.९०.४४ त्वद्रूपमित्यतिदृढं बहु नः प्रमाणम् ॥
१०.९०.५१ श्रीशङ्करोऽपि भगवान् सकलेषु तावत्
१०.९०.५२ त्वामेव मानयति यो न हि पक्षपाती ।
१०.९०.५३ त्वन्निष्ठमेव स हि नामसहस्रकादि
१०.९०.५४ व्याख्यद्भवत्स्तुतिपरश्च गतिं गतोऽन्ते ॥
१०.९०.६१ मूर्तित्रयातिगमुवाच च मन्त्रशास्त्रस्
१०.९०.६२ यादौ कलायसुषमं सकलेश्वरं त्वाम् ।
१०.९०.६३ ध्यानं च निष्कलमसौ प्रणवे खलूक्त्वा
१०.९०.६४ त्वामेव तत्र सकलं निजगाद नान्यम् ॥
१०.९०.७१ समस्तसारे च पुराणसंग्रहे विसंशयं त्वन्महिमैव वर्ण्यते ।
१०.९०.७२ त्रिमूर्तियुक्सत्यपदत्रिभागतः परं पदं ते कथितं न शूलिनः ॥
१०.९०.८१ यद्ब्राह्मकल्प इह भागवतद्वितीय
१०.९०.८२ स्कन्धोदितं वपुरनावृतमीश! धात्रे ।
१०.९०.८३ तस्यैव नाम हरिशर्वमुखं जगाद
१०.९०.८४ श्रीमाधवं शिवपरोऽपि पुराणसारे ॥
१०.९०.९१ ये स्वप्रकृत्यनुगुणा गिरिशं भजन्ते
१०.९०.९२ तेषां फलं हि दृढयैव तदीयभक्त्या ।
१०.९०.९३ व्यासो हि तेन कृतवानधिकारिहेतोः
१०.९०.९४ स्कान्दादिकेषु तव हानिवचोऽर्थवादैः ॥
१०.९०.१०१ भूतार्थकीर्तिरनुवादविरुद्धवादौ
१०.९०.१०२ त्रेधार्थवादगतयः खलु रोचनार्थाः ।
१०.९०.१०३ स्कान्दादिकेषु बहवोऽत्र विरुद्धवादास्
१०.९०.१०४ त्वत्तामसत्वपरिभूत्युपशिक्षणाद्याः ॥
१०.९०.१११ यत्किञ्चिदप्यविदुषापि विभो! मयोक्तं
१०.९०.११२ तन्मन्त्रशास्त्रवचनाद्यभिदृष्टमेव ।
१०.९०.११३ व्यासोक्तिसारमयभागवतोपगीत!
१०.९०.११४ क्लेशान् विधूय कुरु भक्तिभरं परात्मन्! ॥।

११.९१.११ श्रीकृष्ण! त्वत्पदोपासनमभयतमं बद्धमिथ्यार्थदृष्टेर्
११.९१.१२ मर्त्यस्यार्तस्य मन्ये व्यपसरति भयं येन सर्वात्मैव ।
११.९१.१३ यत्तावत्त्वत्प्रणीतानिह भजनविधीनास्थितो मोहमार्गे
११.९१.१४ धावन्नप्यावृताक्षः स्खलति न कुहचिद्देवदेवाखिलात्मन्! ॥
११.९१.२१ भूमन्! कायेन वाचा मुहुरपि मनसा त्वद्बलप्रेरितात्मा
११.९१.२२ यद्यत्कुर्वे समस्तं तदिह परतरे त्वय्यसावर्पयामि ।
११.९१.२३ जात्यापीह श्वपाकस्त्वयि निहितमनः कर्मवागिन्द्रियार्थ
११.९१.२४ प्राणो विश्वं पुनीते न तु विमुखमनास्त्वत्पदाद्विप्रवर्यः ॥
११.९१.३१ भीतिर्नाम द्वितीयाद्भवति ननु मनःकल्पितं च द्वितीयं
११.९१.३२ तेनैक्याभ्यासशीलो हृदयमिह यथाशक्ति बुद्ध्या निरुन्ध्याम् ।
११.९१.३३ मायाविद्धे तु तस्मिन् पुनरपि न तथा भाति मायाधिनाथं
११.९१.३४ तत्त्वां भक्त्या महत्या सततमनुभजन्नीश! भीतिं विजह्याम् ॥
११.९१.४१ भक्तेरुत्पत्तिवृद्धी तव चरणजुषं सङ्गमेनैव पुंसा
११.९१.४२ मासाद्ये पुण्यभाजां श्रिय इव जगति श्रीमतां सङ्गमेन ।
११.९१.४३ तत्सङ्गो देव! भूयान्मम खलु सततं तन्मुखादुन्मिषद्धिस्
११.९१.४४ त्वन्माहात्म्यप्रकारैर्भवति च सुदृढा भक्तिरुद्धूतपापा ॥
११.९१.५१ श्रेयोमार्गेषु भक्तावधिकबहुमतिर्जन्मकर्माणि भूयो
११.९१.५२ गायन् क्षेमाणि नामान्यपि तदुभयतः प्रद्रुतं प्रद्रुतात्मा ।
११.९१.५३ उद्यद्धासः कदाचित्कुहाचिदपि रुदन् क्वापि गर्जन् प्रगाय
११.९१.५४ न्नुन्मादीव प्रनृत्यन्नयि कुरु करुणां लोकबाह्यश्चरेयम् ॥
११.९१.६१ भूतान्येतानि भूतात्मकमपि सकलं पक्षिमत्स्यान्मृगादीन्
११.९१.६२ मर्त्यान्मित्राणि शत्रूनपि यमितमतिस्त्वन्मयान्यानमानि ।
११.९१.६३ त्वत्सेवायां हि सिध्येन्मम तव कृपया भक्तिदार्ढ्यं विरागस्
११.९१.६४ त्वत्तत्त्वस्यावबोधोऽपि च भुवनपते! यत्नभेदं विनैव ॥
११.९१.७१ नो मुह्यन् क्षुत्तृडाद्यैर्भवसरणिभवैस्त्वन्निलीनाशयत्वा
११.९१.७२ च्चिन्तासातत्यशाली निमिषलवमपि त्वत्पदादप्रकम्पः ।
११.९१.७३ इष्टानिष्टेषु तुष्टिव्यसनविरहितो मायिकत्वावबोधा
११.९१.७४ ज्ज्योत्स्नाभिस्त्वन्नखेन्दोरधिकशिशिरितेनात्मना सञ्चरेयम् ॥
११.९१.८१ भूतेष्वेषु त्वदैक्यस्मृतिसमधिगतौ नाधिकारोऽधुना चेत्
११.९१.८२ त्वत्प्रेम त्वत्कमैत्री जडमतिषु कृपा द्विट्सु भूयादुपेक्षा ।
११.९१.८३ आर्चायां वा समर्चाकुतुकमुरुतरश्रद्धया वर्धतां मे
११.९१.८४ त्वत्संसेवी तथापि द्रुतमुपलभते भक्तलोकोत्तमत्वम् ॥
११.९१.९१ आवृत्य त्वत्स्वरूपं क्षितिजलमरुदाद्यात्मना विक्षिपन्ती
११.९१.९२ जीवीन् भूयिष्ठकर्मावलिविवशगतीन् दुःखजाले क्षिपन्ती ।
११.९१.९३ त्वन्माया माभिभून्मामयि भुवनपते! कल्पते तत्प्रशान्त्यै
११.९१.९४ त्वत्पादे भक्तिरेवेत्यवददयि विभो! सिद्धयोगी प्रबुद्धः ॥
११.९१.१०१ दुःखान्यालोक्य जन्तुष्वलमुदितविवेकोऽहमाचार्यवर्या
११.९१.१०२ ल्लब्ध्वा त्वद्रूपतत्त्वं गुणचरितकथाद्युद्भक्तिभूमा ।
११.९१.१०३ मायामेनां तरित्वा परमसुखमये त्वत्पदे मोदिताहे
११.९१.१०४ तस्यायं पूर्वरङ्गः पवनपुरपते! नाशयाशेषरोगान् ॥
११.९२.११ वैदैः सर्वाणि कर्माण्यफलपरतया वर्णितानीति बुद्ध्वा
११.९२.१२ तानि त्वय्यर्पितान्येव हि समनुचरन् यानि नैष्कर्म्यमीश! ।
११.९२.१३ मा भूद्वेदैर्निषिद्धे कुहचिदपि मनःकर्मवाचाः प्रवृत्तिर्
११.९२.१४ दुर्वर्जं चेदवाप्तं तदपि खलु भवत्यर्पये चित्प्रकाशे ॥
११.९२.२१ यस्त्वन्यः कर्मयोमस्तव भजनमयस्तत्र चाभीष्टमूर्तिं
११.९२.२२ हृद्यां सत्त्वैकरूपां दृषदि हृदि मृदि क्वापि वा भावयित्वा ।
११.९२.२३ पुष्पैर्मन्धैर्निवेद्यैरपि च विरचितैः शक्तितो भक्तिपूतैर्
११.९२.२४ नित्यं वर्यां सपर्यां विदधदयि विभो! त्वत्प्रसादं भजेयम् ॥
११.९२.३१ स्त्रीशूद्रास्त्वत्कथादिश्रवणविरहिता आसतां ते दयार्हास्
११.९२.३२ त्वत्पादासन्नयातान् द्विजकुलजनुषो हन्त शोचाम्यशान्तान् ।
११.९२.३३ वृत्त्यर्थं ते यजन्तो बहुकथितमपि त्वामनाकर्णयन्तो
११.९२.३४ दृप्ता विद्याभिजात्यैः किमु न विदधते तादृशः मा कृथा माम् ॥
११.९२.४१ पपोऽयं कृष्ण! रामेत्यभिलपति निजं गूहितुं दिश्चारित्रं
११.९२.४२ निर्लज्जस्यास्य वाचा बहुतरकथनीयानि मे विघ्नितानि ।
११.९२.४३ भ्राता मे वन्ध्यशीलो भजति किल सदा विष्णुमित्थं बुधांस्ते
११.९२.४४ निन्दन्त्युच्चैर्हसन्ति त्वयि निहितरतींस्तादृशं मा कृथा माम् ॥
११.९२.५१ श्वेतच्छायं कृते त्वां मुनिवरवपुषं प्रीणयन्ते तपोभि
११.९२.५२ स्त्रेतायां स्रुक्स्रुवाद्यङ्कितमरुणतनुं यज्ञरूपं यजन्ते ।
११.९२.५३ सेवन्ते तन्त्रमार्गैर्विलसदरिगदं द्वापरे श्यामलाङ्गं
११.९२.५४ नीलं सङ्कीर्तनाद्यैरिह कलिसमये मानुषास्त्वां भजन्ते ॥
११.९२.६१ सोऽयं कालेयकालो जयति मुररिपो! यत्र सङ्कीर्तनाद्यैर्
११.९२.६२ निर्यत्नैरेव मार्गैरखिलद! नचिरात्त्वत्प्रसादं भजन्ते ।
११.९२.६३ जातास्त्रेताकृतादावपि हि किल कलौ सम्भवं कामयन्ते
११.९२.६४ दैवात्तत्रैव जातान् विषयविषरसैर्मा विभो! वञ्चयास्त्मान् ॥
११.९२.७१ भक्तास्तावत्कलौ स्पुर्द्रमिलभुवि ततो भूरिशस्तत्र चोच्चैः
११.९२.७२ कावेरीं ताम्रपर्णीमन् किल कृतमालां च पुण्यां प्रतीचीम् ।
११.९२.७३ हा मामप्येतदन्तर्भवमपि च विभो! किञ्चिदञ्चिद्रसं त्व
११.९२.७४ य्याशापाशैर्निबध्य भ्रमय न मगवन्! पूरय त्वन्निषेवाम् ॥
११.९२.८१ दृष्ट्वा धर्मद्रुहं तं कलिमपकरुणं प्राङ्महीक्षित्परीक्षि
११.९२.८२ द्धन्तुं व्याकृष्टखड्गोऽपि न विनिहतवान् सारवेदी मुणांशात् ।
११.९२.८३ त्वत्सेवाद्याशु सिध्येदसदिह न तथा त्वत्परे चैष भीरुर्
११.९२.८४ यत्तु प्रागेव रोगादिभिरपहरते तत्र हा शिक्षयैनम् ॥
११.९२.९१ गङ्गा गीता च गायत्र्यपि च तुलसिका गोपिकाचन्दनं तत्
११.९२.९२ सालग्रामाभिपूजा परपुरुष! तथैकादशी नामवर्णाः ।
११.९२.९३ एतान्यष्टाप्ययत्नान्ययि कलिसमये त्वत्प्रसादप्रवृद्ध्या
११.९२.९४ क्षिप्रं मुक्तिप्रदानीत्यभिदधुरृषयस्तेषु मां सज्जयेथाः ॥
११.९२.१०१ देवर्षीणां पित्णामपि न पुनरृणी किङ्गरो वा स भूमन्!
११.९२.१०२ योऽसौ सर्वात्मना त्वां शरणमुपगतः सर्वकृत्यानि हित्वा ।
११.९२.१०३ तस्योत्पन्नं विकर्माप्यखिलमपनुदस्येव चित्तस्थितस्त्वं
११.९२.१०४ तन्मे पपोत्थतापान् पवनपुरपते! रुन्दि भक्तिं प्रणीयाः ॥
११.९३.११ बन्धुस्नेहं विजह्यां तव हि करुणया त्वय्युपावेशितात्मा
११.९३.१२ सर्वं त्वक्त्वा चरेयं सकलमपि जगद्वीक्ष्य मायाविलासम् ।
११.९३.१३ नानात्वाद्भृआन्तिजन्यात्सति खलु गुणदोषावबोधे विधिर्वा
११.९३.१४ व्यासेधो वा कथं तौ त्वयि निहितमतेर्वीतवैषम्यबुद्धेः ॥
११.९३.२१ क्षुत्तृष्णालोपमात्रे सततकृतधियो जन्तघः सन्त्यनन्ता
११.९३.२२ स्तेभ्यो विज्ञानवत्त्वात्पुरुष इह वरस्तज्जनिर्दुर्लभैव ।
११.९३.२३ तत्राप्यात्मात्मनः स्यात्सुहृदपि च रिपुर्यस्त्वयि न्यस्तचेता
११.९३.२४ स्तापोच्छित्तेरुपाथं स्मरति स हि सुहृत्स्वात्मवैरी ततोऽन्यः ॥
११.९३.३१ त्वत्कारुण्ये प्रवृत्ते क इव न हि गुरुर्लोकवृत्तेऽपि भूमन्!
११.९३.३२ सर्वाक्रान्तापि भूमिर्न हि चलति ततः सत्क्षमां शिक्षयेयम् ।
११.९३.३३ गृह्णीयामीश! तत्तद्विषयपरिचतेऽप्यप्रसक्तिं समीराद्
११.९३.३४ व्याप्तत्वं चात्मनो मे गगनगुरुवशाद्भातु निर्लेपता च ॥
११.९३.४१ स्वच्छः स्यां पावनोऽहं मधुर उदकवद्वह्निवन्मा स्म गृह्णां
११.९३.४२ सर्वान्नीनोऽपि दोषं तरुषु तमिव मां सर्वभूतेष्ववेयाम् ।
११.९३.४३ पुष्टिर्नष्टिः कलानांं शशिन इव तनोर्नात्मनोऽस्तीति विद्यां
११.९३.४४ तोयादिव्यस्तमार्तण्डवदपि च तनुष्वेकतां त्वत्प्रसादात् ॥
११.९३.५१ स्नेहाद्व्याधास्तपुत्रप्रणयमृतकपोतीयितो मा स्म भूवं
११.९३.५२ प्राप्तं प्राश्नन् सहेय क्षुधमपि शयुवत्सिन्धुवत्स्यामगाधः ।
११.९३.५३ मा पप्तं योषिदादौ शिखिनि शलभवद्भृङ्गवत्सारभागी
११.९३.५४ भूयासं किन्तु तद्वद्धनचयनवशान्माहमीश! प्रनेशम् ॥
११.९३.६१ मा बध्यासं तरुण्या गज इव वशया नार्जयेयं धनौघं
११.९३.६२ हर्तान्यस्तं हि माध्वीहर इव मृगवन्मा गुहं ग्राम्यगीतैः ।
११.९३.६३ नात्यासज्जेय भोज्ये झष इव बडिशे पिङ्गलावन्निराशः
११.९३.६४ सुप्यां भर्तव्ययोगात्कुरर इव विभो! सामिषोऽन्यैर्न हन्यै ॥
११.९३.७१ वर्तेय त्यक्तमानः सुखमतिशिशुवन्निस्सहायश्चरेयं
११.९३.७२ कन्याया एकशेषो वलय इव विभो! वर्जितान्योन्यघोषः ।
११.९३.७३ त्वच्चित्तो नावबुध्यै परमिषुकृदिव क्ष्माभृदायानघोषं
११.९३.७४ गेहेष्वन्यप्रणीतेष्वहिरिव निवसान्युन्दुरोर्मन्दिरेषु ॥
११.९३.८१ त्वय्येव त्वत्कृतं त्वं क्षपयसि जगदित्यूर्णनाभात्प्रतीयां
११.९३.८२ त्वच्चिन्ता त्वत्स्वरूपं कुरुत इति दृढं शिक्षेये पेशकारात् ।
११.९३.८३ विड्भस्मात्मा च देहि भवति गुरुवरो यो विवेकं विरक्तिं
११.९३.८४ धत्ते सञ्चिन्त्यमानो मम तु बहुरुजापीडितोऽयं विशेषात् ॥
११.९३.९१ ही ही मे देहमोहं त्यज पवनपुराधीश! यत्प्रेमहेतोर्
११.९३.९२ गेहे चित्ते कलत्रादिषु च विवाशितास्त्वत्पदं विस्मरन्ति ।
११.९३.९३ सोऽयं वह्नेः शुनो वा परमिह परतः साम्प्रतः चाक्षिकर्ण
११.९३.९४ त्वग्जिह्वाद्या विकर्षन्त्यवशमत इतः कोऽपि न त्वत्पदाब्जे ॥
११.९३.१०१ दुर्वारो देहमोहो यदि पुनरधुना तर्हि निश्शेषरोगान्
११.९३.१०२ हृत्वा भक्तिं द्रधिष्ठां कुरु तव पदपङ्केरुहे पङ्कजाक्ष! ।
११.९३.१०३ नूनः नानाभवान्ते समधिगतमिमं मुक्तिदं विप्रदेहं
११.९३.१०४ क्षुद्रे हा हन्त मा मा क्षिप विषयरसे पाहि मां मारुतेश! ॥
११.९४.११ नानात्वस्थौल्यकार्श्यादि तु गुणजवपुस्सङ्गतोऽध्यासितं ते
११.९४.१२ वह्नेर्दारुप्रभेदेष्विव महदणुतादीप्तताशान्ततादि ॥
११.९४.२१ आचार्याख्याधरस्थारणिसमनुमिलच्छिष्यरूपोत्तरारे
११.९४.२२ ण्यावेधोद्भासितेन स्फुटतरपरिबोधाग्निना दह्यमाने ।
११.९४.२३ कर्मालीवासनातत्कृततनुभुवनभ्रान्तिकान्तारपूरे
११.९४.२४ दाह्याभावने विद्याशिखिनि च विरते त्वन्मयी खल्ववस्था ॥
११.९४.३१ एवं त्वत्प्राप्तितोऽन्यो नहि खलु निखिलक्लेशहानेरुपायो
११.९४.३२ नैकान्तात्यन्तिकास्ते कृषिवदगदषाड्गुण्यषट्कर्मयोगाः ।
११.९४.३३ दुर्वैकल्यैरकल्या अपि निगमपथास्तत्फलान्यप्यवाप्ता
११.९४.३४ मत्तास्त्वां विस्मरन्तः प्रसजति पतने यान्त्यनन्तान् विषादान् ॥
११.९४.४१ त्वल्लोकादन्यलोकः क्व नु भयरहितो यत्परार्धद्वयान्ते
११.९४.४२ त्वद्भीतः सप्यलोकेऽपि न सुखवसतिः पद्मभूः पद्मनाभः! ।
११.९४.४३ एवम्भावे त्वधर्मार्जितबहुतमसां का कथा नारकाणां
११.९४.४४ तन्मे त्वं छिन्धि बन्धं वरद! कृपणबन्धो! कृपापूरसिन्धो! ॥
११.९४.५१ याथार्थ्यात्त्वन्मस्यैव हि मम न विभो! वस्तुतो बन्धमोक्षौ
११.९४.५२ मायाविद्यातनुभ्यां तव तु विरचितौ स्वप्नबोधोपमौ तौ ।
११.९४.५३ बद्धे जीवद्विमुक्तिं गतवति च भिदा तावती तावेदेको
११.९४.५४ भुङ्क्ते देहद्रुमस्थो विषयफलरसान्नापरो निर्व्यथात्मा ॥
११.९४.६१ जीवन्मुक्तत्वमेवंविधमिति वचसा किं फलं दूरदूरे
११.९४.६२ तन्नामाशुद्धबुद्धेर्न च लघु मनसः शोधनं भक्तितोऽन्यत् ।
११.९४.६३ तन्मे विष्णो! कृषीष्ठास्त्वयि कृतसकलप्रार्पणं भक्तिभारं
११.९४.६४ येन स्यां मङ्क्षु किञ्चिद्गुरुवचनमिलत्त्वत्प्रबोधस्त्वदात्मा ॥
११.९४.७१ शब्दब्रह्मण्यपीह प्रयतितमनसस्त्वां न जानन्ति केचित्
११.९४.७२ कष्टं वन्ध्यश्रमास्ते चिरतरमिह गां बिभ्रते निष्प्रसूतिम् ।
११.९४.७३ यस्याः विश्वाभिरामाः सकलमलअहरा दिव्यलीलावताराः
११.९४.७४ सच्चित्सान्द्रं च रूपं तव न निगदितं तां न वाचं भ्रियासम् ॥
११.९४.८१ यो यावान् यादृशो वा त्वमिति किमपि नैवावगच्छामि भूम
११.९४.८२ न्नेवञ्चानन्यभावस्त्वदनुभजनमेवाद्रिये चैद्यवैरिन्! ।
११.९४.८३ त्वल्लिङ्गानां त्वदङ्घ्रिप्रियजनसदसां दर्शनस्पर्शनादिर्
११.९४.८४ भयान्मे त्वत्प्रपूजानतिनुतिगुणकर्मानुकीर्त्यादरोऽपि ॥
११.९४.९१ यद्यल्लभ्येत तत्तत्तव समुपहृतं देव! दासोऽस्मि तेऽहं
११.९४.९२ त्वद्गेहोन्मार्जनाद्यं भवतु मम मुहुः कर्म निर्मायमेव ।
११.९४.९३ सूर्याग्निब्राह्मणात्मादिसु लसितचतुर्बाहुमाराधये त्वां
११.९४.९४ त्वत्प्रेमार्द्रत्वरूपो मम सततमभिष्यन्दतां भक्तियोगः ॥
११.९४.१०१ एक्यं ते दानोहिमव्रतनियमतपस्साङ्ख्ययोगैर्दुरापं
११.९४.१०२ त्वत्सङ्गेनैव गोप्यः किल सुकृतितमाः प्रापुरानन्दसान्द्रम् ।
११.९४.१०३ भक्तेष्वन्येषु भूयस्स्वपि बहुमनुषे भक्तिमेव त्वमासां
११.९४.१०४ तन्मे त्वद्भक्तिमेव द्रढय हर गदान् कृष्ण! वातालयेश! ॥
११.९५.११ आदौ हैरण्यगभीं तनुमविकलजीवात्मिकामास्थितस्त्वं
११.९५.१२ जीवत्वं प्राप्य मायागुणगणखचितो वर्तसे विश्वयोने! ।
११.९५.१३ तत्रोद्वृद्धेन सत्त्वेन तु गणयुगलं भक्तिभावं गतेन
११.९५.१४ च्छित्वा सत्त्वं च हित्वा पुनरनुपहितो वर्तिताहे त्वमेव ॥
११.९५.२१ सत्त्वोन्मेषात्कदाचित्खलु विषयरसे दोषबोधेऽपि भूमन्!
११.९५.२२ भूयोऽप्येषु प्रवृत्तिः सतमसि रजसि प्रोद्धते दुर्निवारा ।
११.९५.२३ चित्तं तावद्गुणाश्च ग्रथितमिह मिथस्तानि सर्वाणि रोद्धुं
११.९५.२४ तुर्ये त्वय्येकभक्तिः शरणमिति भवान् हंसारूपी न्यगादीत् ॥
११.९५.३१ सन्ति श्रेयांसि भूयांस्यपि रुचिभिदया कर्मिणां निर्मितानि
११.९५.३२ क्षुद्रानन्दाश्च सान्ता बहुविधगतयः कृष्ण! तेभ्यो भवेयुः ।
११.९५.३३ त्वं चाचख्याथ सख्ये ननु महिततमां श्रेयसां भक्तिमेकां
११.९५.३४ त्वद्भक्त्यानन्दतुल्यः खलु विषयजुषां सम्मदः केन वा स्यात् ॥
११.९५.४१ त्वद्भक्त्या तुष्टबुद्धेः सुखमिह चरतो विच्युताशस्य चाशाः
११.९५.४२ सर्वाः स्युः सौख्यमय्यः सलिलकुहरगस्येव तोयैकमय्यः ।
११.९५.४३ सोऽयं खल्विन्द्रलोकं कमलजभवनं योगसिद्धीश्च हृद्या
११.९५.४४ नाकाङ्क्षत्येतदास्तां स्वयमनुपतिते मोक्षसौख्येऽप्यनीहः ॥
११.९५.५१ त्वद्भक्तो बाध्यमानोऽपि च विषयरसैरिन्द्रियाशान्तिहेतोर्
११.९५.५२ भक्त्यैवाक्रम्यमाणैः पुनरपि खलु तैर्दुर्बलैर्नाभिजय्यः ।
११.९५.५३ सप्तार्चिर्दीपितार्चिर्दहति किल यथा भूरिदारुप्रपञ्चं
११.९५.५४ त्वद्भक्त्योघे तथैव प्रदहति दुरितं दुर्मदः क्वेन्द्रियाणाम् ॥
११.९५.६१ चित्तार्द्रीभाववमुच्चैर्वपुषि च पुलकं हर्षबाष्यं च हित्वा
११.९५.६२ चित्तं शुध्येत्कथं वा किमु बहुतपसा विद्यया वीतभक्तेः ।
११.९५.६३ त्वद्गाथास्वादसिद्धाञ्जनसततमरीमृज्यमानोऽयमात्मा
११.९५.६४ चक्षुर्वत्तत्त्वसूक्ष्मं भजति न तु तथाभ्यस्तया तर्ककोट्या ॥
११.९५.७१ ध्यानं ते शीलयेयं समतनुसुखबद्धासनो नासिकाग्र
११.९५.७२ न्यस्ताक्षः पूरकाद्यैर्जितपवनपथश्चित्तपद्मं त्ववाञ्चम् ।
११.९५.७३ ऊर्ध्वाग्रं भवयित्वा रविविधुशिखिनः संविचिन्त्योपरिष्टात्
११.९५.७४ तत्रस्थं भावये त्वां सजलजलधरश्यामलं कोमलाङ्गम् ॥
११.९५.८१ आनीलश्लक्ष्णकेशं ज्वलितमकरसत्कुण्डलं मन्दहास
११.९५.८२ स्यन्दार्द्रं कौस्तुभश्रीपरिगतवनमालोरुहाराभिरामम् ।
११.९५.८३ श्रीवत्साङ्कं सुबाहुं मृदुलसदुदरं काञ्चनच्छायचेलं
११.९५.८४ चारुस्निग्धोरुमम्भोरुहललितपदं भावयेयं भवन्तम् ॥
११.९५.९१ सर्वाङ्गेष्वङ्ग! रङ्गत्कुतुकमतिमुहुर्धारयन्नीश! चित्तं
११.९५.९२ तत्राप्येकत्र युञ्जे वदनसरसिजे सुन्दरे मन्दहासे ।
११.९५.९३ तत्रालीनं तु चेतः परमसुखचिदद्वैतरूपे वितन्व
११.९५.९४ न्नन्यन्नो चिन्तयेयं मुहुरिति समुपारूढयोगो भवेयम् ॥
११.९५.१०१ इत्थं त्वद्ध्यानयोगे सति पुनरणिमाद्यष्टसंसिद्धयस्ता
११.९५.१०२ दूरश्रुत्यादयोऽपि ह्यहमहमिकया सम्पतेयुर्मुरारे! ।
११.९५.१०३ त्वत्सम्प्राप्तौ विलम्बावहमखिमिदं नाद्रिये कामयेऽहं
११.९५.१०४ त्वामेवानन्दपूर्णं पवनपुरपते! पाहि मां सर्वतापात् ॥
११.९६.११ त्वं हि ब्रह्मैव साक्षात्परमुरुमहिमन्नक्षराणामकार
११.९६.१२ स्तारो मन्त्रेषु राज्ञां मनुरसि मुनिषु त्वं भृगुर्नारदोऽपि ।
११.९६.१३ प्रह्लादो दानवानां पशुषु च सुरभिः पक्षिणां वैनतेयो
११.९६.१४ नागानामस्यनन्तः सुरसरिदपि च स्रोतसां विश्वमूर्ते! ॥
११.९६.२१ ब्रह्मण्यानां बलिस्त्वं क्रतुषु च जपयज्ञोऽसो वीरेषु पार्थो
११.९६.२२ भक्तानामुद्धवस्त्वं बलमसि बलिनां धाम तेजस्विनां त्वम् ।
११.९६.२३ नास्त्यन्तस्त्वद्विभूतेर्विकसदतिशयं वस्तु सर्वं त्वमेव
११.९६.२४ त्वं जीवस्त्वं प्रधानं यदिह भवदृते तन्न किञ्चित्प्रपञ्चे ॥
११.९६.३१ धर्मं वर्णाश्रमाणां श्रुतिपथविहितं त्वत्परत्वेन भक्त्या
११.९६.३२ कुर्वन्तोऽन्तर्विरागे विकसति शनकैः सन्त्यजन्तो लभन्ते ।
११.९६.३३ सत्तास्फूर्तिप्रियत्वात्मकमखिलपदार्थेषु भिन्नेष्वभिन्नं
११.९६.३४ निर्मूलं विश्वमूलं परममहमिति त्वद्विबोधं विशुद्धम् ॥
११.९६.४१ ज्ञानं कर्मापि भक्तिस्त्रितयमिह भवत्प्रापकं तत्र तावद्
११.९६.४२ निर्विण्णानामशेषे विषय इह भवेद्ज्ञानयोगेऽधिकारः ।
११.९६.४३ सक्तानां कर्मयोगस्त्वयि हि विनिहितो ये तु नात्यन्तसक्ता
११.९६.४४ नाप्यत्यन्तं विरक्तास्त्वयि च धृतरसा भक्तियोगो ह्यमीषाम् ॥
११.९६.५१ ज्ञानं त्वद्भक्ततां वा लघु सुकृतवशान्मर्त्यलोके लभन्ते
११.९६.५२ तस्मात्तत्रैव जन्म स्पृहयति भगवन्! नाकगो नारको वा ।
११.९६.५३ आविष्टं मां तु दैवाद्भवजलनिधिपोतायिते मर्त्यदेहे
११.९६.५४ त्वं कृत्वा कर्णधारं गुरुमनुगुणवातायितस्तारयेथाः ॥
११.९६.६१ अव्यक्तं मार्गयन्तः श्रुतिभिरपि नयैः केवलज्ञानलुब्धाः
११.९६.६२ क्लिश्यन्तेऽतीव सिद्धिं बहुतरजनुषामन्त एवाप्नुवन्ति ।
११.९६.६३ दुरस्थः कर्मयोगोऽपि च परमफले नन्वयं भक्तियोग
११.९६.६४ स्त्वामूलादेव हृद्यस्त्वरितमयि! भवत्प्रापको वर्धतां मे ॥
११.९६.७१ ज्ञानायैवातियत्नं मुनिरपवदते ब्रह्मतत्त्वं तु शृण्वन्
११.९६.७२ गाढं त्वत्पादभक्तिं शरणमयति यस्तस्य मुक्तिः कराग्रे ।
११.९६.७३ त्वद्ध्यानेऽपीह तुल्या पुनरसुकरता चित्तचाञ्चल्यहेतो
११.९६.७४ रभ्यासादाशु शक्यं वशयितुं त्वत्कृपाचारुताभ्याम् ॥
११.९६.८१ निर्विण्णः कर्ममार्गे खलु विषमतमे त्वत्कथादौ च गाढं
११.९६.८२ जातश्रद्धोऽपि कामानयि भुवनपते! नैव शक्नोमि हातुम् ।
११.९६.८३ तद्भूयो निश्चयेन त्वयि निहितमना दोषबुद्ध्या भजंस्तान्
११.९६.८४ पुष्णीयां भक्तिमेव त्वयि हृदयगते मङ्क्षु नङ्क्ष्यन्ति सङ्गाः ॥
११.९६.९१ कश्चित्क्लेशार्जितार्थक्षयविमलमतिर्नुद्यमानो जनौधैः
११.९६.९२ प्रागेवं प्राहि विप्रो न खलु मम जनः कालकर्मग्रहा वा ।
११.९६.९३ चेतो मे दुःखहेतुस्तदिह गुणगणं भावयत्सर्वकारी
११.९६.९४ त्युक्त्वा शान्तो गतस्त्वां मम च कुरु विभो! तादृशीं चित्तशान्तिम् ॥
११.९६.१०१ एलः प्रागुर्वशीं प्रत्यतिविवशमनाः सेवमानश्चिरं तां
११.९६.१०२ गाढं निर्विद्य भूयो युवतिसुखमिदं क्षुद्रमेवेति गायन् ।
११.९६.१०३ त्वद्भक्तिं प्राप्य पूर्णः सुखतरमचरत्तद्वदुद्धूय सङ्गं
११.९६.१०४ भक्तोत्तंसं क्रिया मां पवनपुरपते! हन्त मे रुन्धिरोगान् ॥
११.९७.११ त्रैगुण्याद्भिन्नरूपं भवति हि भुवने हीनमध्योत्तमं य
११.९७.१२ ज्ञानं श्रद्धा च कर्ता वसतिरपि सुखं कर्म चाहारभेदाः ।
११.९७.१३ त्वत्क्षेत्रत्वन्निषेवादि तु यदिह पुनस्त्वत्परं तत्तु सर्वं
११.९७.१४ प्राहुर्नैर्गुण्यनिष्ठं तदनुभजनतो मङ्क्षु सिद्धो भवेयम् ॥
११.९७.२१ त्वय्येव न्यस्तचित्तः सुखमयि विचरन् सर्वचेष्टास्त्वदर्थं
११.९७.२२ त्वद्भक्तैः सेव्यमानानपि चरितचरानाश्रयन् पुंण्यदेशान् ।
११.९७.२३ दस्यौ विप्रे गृहादिष्वपि च सममतिर्मुच्यमानावमान
११.९७.२४ स्पर्धासूयादिदोषः सततमखिलभूतेषु सम्पूजये त्वाम् ॥
११.९७.३१ त्वद्भावो यावदेषु स्फुरति न विशदं तावदेवं ह्युपास्तिं
११.९७.३२ कुर्वन्नैकात्म्यबोधे झटिति विकसति त्वन्मयोऽहं चरेयम् ।
११.९७.३३ त्वद्धर्मस्यास्य तावत्किमपि न भगवन्! प्रस्तुतस्य प्रणाश
११.९७.३४ स्तस्मात्सर्वात्मनैव प्रदिश मम विभो! भक्तिमार्गं मनोझम् ॥
११.९७.४१ तं चैनं भक्तियोगं द्रढयितुमयि! मे साध्यमारोग्यमायुर्
११.९७.४२ दिष्ट्या तत्रापि सेव्यं तव चरणमहो भेषजायेव दुग्धम् ।
११.९७.४३ मार्कण्डेयो हि पूर्वं गणकनिगदितद्वादशाब्दायुरुच्चैः
११.९७.४४ सेवित्वा वत्सरं त्वां तव भटनिवहैर्द्रावयामास मृत्युम् ॥

१२.९७.५१ मार्कण्डेयश्चिरायुः स खलु पुनरपि त्वत्परः पुष्पभद्रा
१२.९७.५२ तीरे निन्ये तपस्यन्नतुलसुखरतिः षट्तु मन्वन्तराणि ।
१२.९७.५३ देवेन्द्रः सप्तमस्तं सुरयुवतिमरुन्मन्मथैर्मोहयिष्यन्
१२.९७.५४ योगोष्मप्लुष्यमाणैर्न तु पुनरशकत्त्वज्जनं निर्जयेत्कः ॥
१२.९७.६१ प्रीत्या नारायणाख्यस्त्वमथ नरसखः प्राप्तवानस्य पार्श्वं
१२.९७.६२ तुष्ट्या तोष्टूयमानः स तु विविधवरैर्लोभितो नानुमेने ।
१२.९७.६३ द्रष्टुं मायां त्वदीयां किल पुनरवृणोद्भक्तितृप्तान्तरात्मा
१२.९७.६४ मायादुःखानभिज्ञस्तदपि मृगयते नूनमाश्चर्यहेतोः ॥
१२.९७.७१ याते त्वय्याशु वाताकुलजलदगलत्तोतपूर्णातिघूर्ण
१२.९७.७२ त्सप्तार्णोराशिमग्ने जगति स तु जले सम्भ्रमन् वर्षकोटीः ।
१२.९७.७३ दीनः प्रैक्षिष्ट दूरे वटदलशयनं कञ्चिदाश्चर्यबालं
१२.९७.७४ त्वामेव श्यामलाङ्गं वदनसरसिजन्यस्तपादाङ्गुलीकम् ॥
१२.९७.८१ दृष्ट्वा त्वां हृष्टरोमा त्वरितमभिगतः स्प्रष्टुकामो मुनीन्द्रः
१२.९७.८२ श्वासेनान्तर्निविष्टः पुनरिह सकलं दृष्टवान् विष्टपौघम् ।
१२.९७.८३ भूयोऽपि श्वासवातैर्बहिरनुपतितो वीक्षितस्त्वत्कटाक्षैर्
१२.९७.८४ मोदादाश्लेष्टुकामस्त्वयि पिहिततनौ स्वाश्रमे प्राग्वदासीत् ॥
१२.९७.९१ गौर्या सार्धं तदग्रे पुरभिदथ गतस्त्वत्प्रियप्रेक्षणार्थी
१२.९७.९२ सिद्धानेवास्य दत्त्वा स्वयमयमजरामृत्युतादीन् गतोऽभूत् ।
१२.९७.९३ एवं त्वत्सेवयैव स्मररिपुरपि स प्रीयते येन तस्मा
१२.९७.९४ न्मूर्तित्रय्यात्मकस्त्वं ननु सकलनियन्तेति सुव्यक्तमासीत् ॥
१२.९७.१०१ त्र्यंशेऽस्मिन् सत्यलोके विधिहरिपुरभिन्मन्दिराण्यूर्ध्वमूर्ध्वं
१२.९७.१०२ तेभ्योऽप्यूर्ध्वं तु मायाविकृतिविरहितो भाति वैकुण्ठलोकः ।
१२.९७.१०३ तत्र त्वं कारणाम्भस्यपि पशुपकुले शुद्धसत्त्वैकरूपी
१२.९७.१०४ सच्चिद्ब्रह्माद्वयात्मा पवनपुरपते! पाहि मां सर्वरोगात् ॥
१२.९८.११ यस्मिन्नेतद्विभातं यत इदमभवद्येन चेदं य एतद्
१२.९८.१२ योऽस्मादुत्तीर्णरूपः खलु सकलमिदं भासितं यस्य भासा ।
१२.९८.१३ यो वाचां दूरदूरे पुनरपि मनसां यस्य देवा नुनीन्द्रा
१२.९८.१४ नो विद्युस्तत्त्वरूपं किमु पुनरपरे कृष्ण! तस्मै नमस्ते ॥
१२.९८.२१ जन्माथो कर्म नाम स्फुटमिह गुणदोषादिकं वा न यस्मिन्
१२.९८.२२ लोकानामूतेय यः स्वयमनुभजते तानि मायानुसारी ।
१२.९८.२३ बिब्रच्छक्तीररूपोऽपि च बहुतररूपोऽवभात्यद्धुतात्मा
१२.९८.२४ तस्मै कैवल्यधाम्ने पररसपरिपूर्णाय विष्णो! नमस्ते ॥
१२.९८.३१ नो तिर्यञ्चं न मर्त्यं न च सुरमसुरं न स्त्रियं नो पुमांसं
१२.९८.३२ न द्रव्यं कर्म जातिं गुणमपि सदसद्वापि ते रूपमाहुः ।
१२.९८.३३ शिष्टं यत्स्यान्निषेधे सति निगमशतैर्लक्षणावृत्तितस्तत्
१२.९८.३४ कृच्छेणावेद्यमानं परमसुखमयं भाति तस्मै नमस्ते ॥
१२.९८.४१ मायायां बिम्बितस्त्वं सृजसि महदहङ्कारतन्मात्रभेदैर्
१२.९८.४२ भूतग्रामेन्द्रियाद्यैरपि सकलजगत्स्वप्नसङ्कल्पकल्पम् ।
१२.९८.४३ भूयः संहृत्य सर्वं कमठ इव पदान्यात्मना कालशक्त्या
१२.९८.४४ गम्भीरे जायमाने तमसि वितिमिरो भासि तस्मै नमस्ते ॥
१२.९८.५१ शब्दब्रह्मेति कर्मेत्यणुरिति भगवन्! काल इत्यालपन्ति
१२.९८.५२ त्वामेकं विश्वहेतुं सकलमयतया सर्वथा कल्प्यमानम् ।
१२.९८.५३ वेदान्तैर्यत्तु गीतं पुरुषपरचिदात्माभिधं तत्तु तत्त्वं
१२.९८.५४ प्रेक्षामात्रेण मूलप्रकृतिविकृतिकृत्कृष्ण! तस्मै नमस्ते ॥
१२.९८.६१ सत्त्वेनासत्तया वा न च खलु सदसत्त्वेन निर्वाच्यरूपा
१२.९८.६२ धत्ते यासावविद्या गुणफणिमतिवद्विश्वदृश्यावभासम् ।
१२.९८.६३ विद्यात्वं सैव याता श्रुतिवचनलवैर्यत्कृपास्यन्दलाभे
१२.९८.६४ संसारारण्यसद्यस्त्रुटनपरशुतामेति तस्मै नमस्ते ॥
१२.९८.७१ भूषासु स्वर्णवद्वा जगति घटशरावादिके मृत्तिकावत्
१२.९८.७२ तत्त्वे सञ्चिन्त्यमाने स्फुरति तदधुनाप्यद्वितीयं वपुस्ते ।
१२.९८.७३ स्वप्नद्रष्टुः प्रबोधे तिमिरलयविधौ जीर्णरज्जोश्च यद्वद्
१२.९८.७४ विद्यालाभे तथैव स्फुटमपि विकसेत्कृष्ण! तस्मै नमस्ते ॥
१२.९८.८१ यद्भीत्योदेति सूर्यो दहति च दहनो वाति वायुस्तथान्ये
१२.९८.८२ यद्भीताः पद्मजाद्याः पुनरुचितबलीनाहरन्तेऽनुकालम् ।
१२.९८.८३ येनैवारोपिताः प्राङ्निजपदमपि ते च्यावितारश्च पश्चात्
१२.९८.८४ तस्मै विश्वं नियन्त्रे वयमपि भवते कृष्ण! कुर्मः प्रणामम् ॥
१२.९८.९१ त्रैलोक्यं भावयन्तं त्रिगुणमयमिदं त्र्यक्षरस्यैकवाच्यं
१२.९८.९२ त्रीशानामैक्यरूपं त्रिभिरपि निगमैर्गीयमानस्वरूपम् ।
१२.९८.९३ तिस्रोऽवस्था विदन्तं त्रियुगजनिजुषं त्रिक्रमक्रान्तविश्वं
१२.९८.९४ त्रैकाल्ये भेदहीनं त्रिभिरहमनिशं योगभेदैर्भजे त्वाम् ॥
१२.९८.१०१ सत्यं शुद्धं विबुद्धं जयति तव वपुर्नित्यमुक्तं निरीहं
१२.९८.१०२ निर्द्वन्द्वं निर्विकारं निखिलगुणगणव्यञ्जनाधारभूतम् ।
१२.९८.१०३ निर्मूलं निर्मलं तन्निरवधिमहिमोल्लासि निर्लीनमन्तर्
१२.९८.१०४ निस्सङ्गानां मुनीनां निरुपमपरमानन्दसान्द्रप्रकाशम् ॥
१२.९८.१११ दुर्वारं द्वादशारं त्रिशतपरिमिलत्षष्टिपर्वाभिवीतं
१२.९८.११२ संभृआम्यत्क्रूरवेगं क्षणमनु जगदाच्छिद्य सन्धावमानम् ।
१२.९८.११३ चक्रं ते कालरूपं व्यथयतु न तु मां त्वत्पदैकावलम्बं
१२.९८.११४ विष्णो! कारुण्यसिन्धो! पवनपुरपते! पाहि सर्वामयौघात् ॥
१२.९९.११ विष्णोर्वीर्याणि को वा कथयतु धरणेः कश्च रेणून्मिमीते
१२.९९.१२ यस्यैवाङ्घ्रित्रयेण त्रिजगदभिमितं मोदते पूर्णसम्पत् ।
१२.९९.१३ योऽसौ विश्वानि धत्ते प्रियमिह परमं धाम तस्याभियायां
१२.९९.१४ तद्भक्ता यत्र माद्यन्त्यमृतरसमरन्दस्य यत्र प्रवाहः ॥
१२.९९.२१ आद्यायाशेषकर्त्रे प्रतिनिमिषनवीनाय भर्त्रे विभूतेर्
१२.९९.२२ भक्तात्मा विष्णवे यः प्रादिशति हविरादीनि यज्ञार्चनादौ ।
१२.९९.२३ कृष्णाद्यं जन्म वा महदिह महतो वर्णयेत्सोऽयमेव
१२.९९.२४ प्रीतः पूर्णो यशोभिस्त्वरितमभिसरेत्प्राप्यमन्ते पदं तत् ॥
१२.९९.३१ हे स्तोतारः! कवीन्द्रास्तमिह खलु यथा चेतयध्वे तथैव
१२.९९.३२ व्यक्तं वेदस्य सारं प्रणुवत जननोपात्तलीलाकथाभिः ।
१२.९९.३३ जानन्तश्चास्य नामान्यखिलसुखकराणीति सङ्कीर्तयध्वं
१२.९९.३४ हे विष्णो! कीर्तनाद्यैस्तव खलु महतस्तत्त्वबोधं भजेयम् ॥
१२.९९.४१ विष्णोः कर्माणि सम्पश्यत मनसि सदा यैः स धर्मानबध्नाद्
१२.९९.४२ यानीन्द्रस्यैष भृत्यः प्रियसख इव च व्यातनोत्क्षेमकारी ।
१२.९९.४३ वीक्षन्ते योगसिद्धाः परपदमनिशं पस्य सम्यक्प्रकाशं
१२.९९.४४ विप्रेन्द्रा जागरूकाः कृतबहुनुतयो यच्च निर्भासयन्ते ॥
१२.९९.५१ नो जातो जायमानोऽपि च समधिगतस्त्वन्महिम्नोऽवसानं
१२.९९.५२ देव! श्रेयांसि विद्वान् प्रतिमुहुरपि ते नाम शंसामि विष्णो! ।
१२.९९.५३ तं त्वां संस्तौमि नानाविधनुतिवचनैरस्य लोकत्रयस्या
१२.९९.५४ प्यूर्ध्वं विभ्राजमाने विरचितवसतिं तत्र वैकुण्ठलोके ॥
१२.९९.६१ आपः सृष्ट्यादिजन्याः प्रथममयि विभो! गर्भदेशे दधुस्त्वां
१२.९९.६२ यत्र त्वय्येव जीवा जलशयन! हरे! सङ्गता एक्यमापन् ।
१२.९९.६३ तस्याजस्य प्रभो! ते विनिहितमभवत्पद्ममेकं हि नाभौ
१२.९९.६४ दिक्पत्रं यत्किलाहुः कनकधरणिभृत्कर्णिकं लोकरूपम् ॥
१२.९९.७१ हे लोका विष्णुरेतद्भवनमजनयत्तन्न जानीथ यूयं
१२.९९.७२ युष्माकं ह्यन्तरस्थं किमपि तदपरं विद्यते विष्णुरूपम् ।
१२.९९.७३ नीहारप्रख्यमायापरिवृतमनसो मोहिता नामरूपैः
१२.९९.७४ प्राणप्रीत्यैकतृप्ताश्चरथ मखपरा हन्त नेच्छा मुकुन्दे ॥
१२.९९.८१ मूर्ध्नामक्षणां पदानां वहसि खलु सहस्राणि सम्पूर्य विश्वं
१२.९९.८२ तत्प्रोत्क्रम्यापि तिष्ठन् परिमितविवरे भासि चित्तान्तरेऽपि ।
१२.९९.८३ भूतं भव्यं च सर्वं परपुरुष! भवान् किञ्च देहेन्द्रियादि
१२.९९.८४ ष्वाविष्टो ह्युद्गतत्वादमृतसुखरसं चानुभुङ्क्षे त्वमेव ॥
१२.९९.९१ यत्तु त्रैलोक्यरूपं दधदपि च ततोनिर्गतानन्तशुद्ध
१२.९९.९२ ज्ञानात्मा वर्तसे त्वं तव खलु महिमा सोऽपि तावान् किमन्यत् ।
१२.९९.९३ स्तोकस्ते भाग एवाखिलभुवनतया दृश्यते त्र्यंशकल्पं
१२.९९.९४ भूयिष्ठं सान्द्रमोदात्मकमुपरि ततो भाति तस्मै नमस्ते ॥
१२.९९.१०१ अव्यक्तं ते स्वरूपं दुरधिगमतमं तत्तु शुद्धैकसत्त्वं
१२.९९.१०२ व्यक्तं चाप्येतदेव स्फुटममृतरसाम्भोधिकल्लोलतुल्यम् ।
१२.९९.१०३ सर्वोत्कृष्टामभीष्टां तदिह गुणरमेनैव चित्तं हरन्तीं
१२.९९.१०४ मूर्तिं ते संश्रयेऽहं पवनपुरपते! पाहि मां कृष्ण! रोगात् ॥
१२.१००.११ अग्रे पश्यामि तेजो निबिडतरकलायावलीलोभनीयं
१२.१००.१२ पीयूषाप्लावितोऽहं तदनु तदुदरे दिव्यकैशोरवेषम् ।
१२.१००.१३ तारुण्यारम्भरम्यं परमसुखरसास्वादरोमाञ्चिताङ्गै
१२.१००.१४ रावीतं नारदाद्यैविलसदुपनिषत्सुन्दरीमण्डलैश्च ॥
१२.१००.२१ नीलाभं कुञ्चिताग्रं घनममलतरं संयतं चारुभङ्ग्या
१२.१००.२२ रत्नोत्तंसाभिरामं वलयितमुदयच्चन्द्रकैः पिञ्छजालैः ।
१२.१००.२३ मन्दारस्रङ्निवीतं तव पृथुकबरीभारमालोकयेऽहं
१२.१००.२४ स्निग्धश्चेतोर्ध्वपुण्ड्रामपि च सुललितां फालबालेन्दुवीथीम् ॥
१२.१००.३१ हृद्यं पूर्णानुकम्पार्णवमृदुलहरीचञ्चलभ्रूविलासै
१२.१००.३२ रानीलस्निग्धपक्ष्मावलिपरिलसितं नेत्रयुग्मं विभो! ते ।
१२.१००.३३ सान्द्रच्छायं विशालारुणकमलदलाकारमामुग्धतारं
१२.१००.३४ कारुण्यालोकलीलाशिशिरितभुवनं क्षिप्यतां मय्यनाथे ॥
१२.१००.४१ उत्तुङ्गोल्लासिनासं हरिमणिमुकुरप्रोल्लसद्गण्डपाली
१२.१००.४२ व्यालोलत्य्कर्णपाशाञ्चितमकरमणीकुण्डलद्वन्द्वदीप्रम् ।
१२.१००.४३ उन्मीलद्दन्तपङ्क्तिस्फुरदरुणतरच्छायबिम्बाधरान्तः
१२.१००.४४ प्रीतिप्रस्यन्दिमन्दस्मितशिशिरतरं वक्त्रमुद्भासतां मे ॥
१२.१००.५१ बाहुद्वन्द्वेन रत्नोज्ज्वलवलयभृता शोणपाणिप्रवाले
१२.१००.५२ नोपात्तां वेणुनालीं प्रसृतनखमयूखाङ्गुलीसङ्गशाराम् ।
१२.१००.५३ कृत्वा वक्त्रारविन्द्रे सुमधुरविकसद्रागमुद्भाव्यमानैः
१२.१००.५४ शब्दब्रह्मामृतैस्त्वं शिशिरितभुवनैः सिञ्च मे कर्णवीथीम् ॥
१२.१००.६१ उत्सर्पत्कौस्तुभश्रूततिभिररुणितं कोमलं कण्ठदेशं
१२.१००.६२ वक्षः श्रीवत्सरम्यं तरलतरसमुद्दीप्रहारप्रतानम् ।
१२.१००.६३ नानावर्णप्रसूनावलिकिसलयिनीं वन्यमालां विलोल
१२.१००.६४ ल्लोलम्बां लम्बमानामुरसि तव तथा भावये रत्नमालाम् ॥
१२.१००.७१ अङ्गे पञ्चाङ्करागैरतिशयविकसत्सौरभाकृष्टलोकं
१२.१००.७२ लीनानेकत्रिलोकीविततिमपि कृशां बिभ्रतं मध्यवल्लीम् ।
१२.१००.७३ शक्राश्मन्यस्ततप्तोज्ज्वलकनकनिभं पीतचेलं दधानं
१२.१००.७४ ध्यायामि दीप्तरश्मिस्फुटमणिरशनाकिङ्गिणीमण्डितं त्वाम् ॥
१२.१००.८१ ऊरू चारू तवोरू घनमसृणरुचौ चित्तचोरौ रमाया
१२.१००.८२ विश्वक्षोभं विशङ्क्य ध्रुवमनिशमुभौ पीतचेलावृताङ्गौ ।
१२.१००.८३ आनम्राणां पुरस्तान्न्यसनधृतसमस्तार्थपालीसमुद्ग
१२.१००.८४ च्छायां जानुद्वियं च क्रमपृथुलमनोज्ञे च जङ्घे निषेवे ॥
१२.१००.९१ मञ्जीरं मञ्जुनादैरिव पदभजनं श्रेय इत्यालपन्तं
१२.१००.९२ पादाग्रं भ्रान्तिमज्जत्प्रणतजनमनोमन्दरोद्धारकूर्मम् ।
१२.१००.९३ उत्तुङ्गाताम्रराजन्नखरहिमकरज्योत्स्नया चाश्रितानां
१२.१००.९४ सन्तापध्वान्तहत्त्रीं ततिमनुकलये मङ्गलामङ्गुलीनाम् ॥
१२.१००.१०१ योगीन्द्राणां त्वदङ्गेष्वधिकसुमधुरं मुक्तिभाजां निवासो
१२.१००.१०२ भक्तानां कामवर्षद्युतरुकिसलयं नाथ! ते पादमूलम् ।
१२.१००.१०३ नित्यं चित्तस्थितं मे पवनपुरपते! कृष्ण! कारुण्यसिन्धो!
१२.१००.१०४ हृत्वा निःशेषतापान् प्रदिशतु परमानन्दसन्दोहलक्ष्मीम् ॥
१२.१००.१११ अज्ञात्वा ते महत्त्वं यदिह निगदितं विश्वनाथ! क्षमेथाः
१२.१००.११२ स्तोत्रं चैतत्सहस्रोत्तरमधिकतरं त्वत्प्र्सादाय भूयात् ।
१२.१००.११३ द्वेधा नारायणीयं श्रुतिषु च जनुषा स्तुत्यतावर्णनेन
१२.१००.११४ स्फीतं लीलावतारैरिदमिह कुरुतामायुरारोग्यसौख्यम्
