
प्रथमः सर्गः

अथ माल्यवतः प्रस्थे काकुत्स्थस्य वियोगिनः  ।
दुर्निवाराश्रुसंवेगो जगाम जलदागमः  ॥ १.१ ॥

शशाम वृष्टिर्मेघानामुत्सङ्गे तस्य भूभृतः  ।
विरराम न रामस्य धारासन्ततिरश्रुणः  ॥ १.२ ॥

इतस्ततः परिणतिं भेजे बर्हिणकूजितम्  ।
हा प्रिये राजपुत्रीति न रामपरिदेवितम्  ॥ १.३ ॥

काप्यभिख्या विरजसोः सूर्याचन्द्रमसोरभूत् ।
दाशरथ्योस्तथैवासीदयोगोपहता रुचिः  ॥ १.४ ॥

निर्मलेन्दु नभो रेजे विकचाब्जं बभौ सरः  ।
परं पर्यश्रुवदनौ मम्लतुर्भ्रातरावुभौ  ॥ १.५ ॥

स्मर्तव्यकलिकाजालं जज्ञे कुटजकाननम्  ।
आसीत्तथैव तु मनो रामस्योत्कलिकाकुलम्  ॥ १.६ ॥

प्रपेदे पुनरुद्भेदः शुचिना कच्छकेतकैः  ।
उपक्रियायाः सदृशं नारेभे रविसूनुना  ॥ १.७ ॥

आकृष्टमालतीगन्धः सिषेवे राघवं मरुत् ।
आनीतमैथिलीवार्तस्तमार्तं न तु मारुतिः  ॥ १.८ ॥

रामाय पूरापगमव्यक्तोद्देशाश्चकाशिरे  ।
आस्तेऽस्मासु न सीतेति शंसन्त्य इव निम्नगाः  ॥ १.९ ॥

यदार्द्रविरहो रामः प्रापितः प्राणसंशयम्  ।
नूनं तेनानुतापेन जग्मुर्जलदराजयः  ॥ १.१० ॥

द्यौर्मुक्तमेघावरणा सवितर्कोन्मुखं मुहुः  ।
ययाचे सारसरुतैर्विचारमिव राघवम्  ॥ १.११ ॥

दिशो ददृशिरे तेन स्तेनं तं परिमार्गता  ।
मार्गदानापराधिन्यो गता दूरं भयादिव  ॥ १.१२ ॥

तस्याकृतिविशेषस्य विशेषात्कष्टमीदृशम्  ।
कच्छाः काशच्छलादूहुरितीव पलितागमम्  ॥ १.१३ ॥

पश्यन्त्या इव कष्टां तामवस्थां मैथिलीपतेः  ।
शुष्कपङ्कचयव्याजाद्विदद्रे हृदयं भुवः  ॥ १.१४ ॥

वृष्टिविच्छेदजातेन तानवेनासमाप्तिना  ।
प्रपेदिरे जलधरास्तस्य सब्रह्मचारिताम्  ॥ १.१५ ॥

ययौ विरहसंवर्तः पद्मिनीराजहंसयोः  ।
अपारदुःखार्णवयोर्न सीतारामभद्रयोः  ॥ १.१६ ॥

शान्तनिर्झरझात्कारधाराः शिखरिणो बभुः  ।
रामस्य विशदालापशुश्रूषानिभृता इव  ॥ १.१७ ॥

तस्य चक्रुश्चमत्कारं व्यतीतसमया अपि  ।
स्मिताभमुकुलोद्भेदाः कदम्बवनराजयः  ॥ १.१८ ॥

अदृश्यन्त पुरस्तेन खेलाः खञ्जनपङ्क्तयः  ।
अस्मर्यन्त च निश्वस्य प्रियानयनविभ्रमाः  ॥ १.१९ ॥

अब्रवीदथ कालज्ञस्तत्कालप्रतिपत्तये  ।
प्रणम्य लक्ष्मणो रामं रामाविरहनिःसहम्  ॥ १.२० ॥

जातं विभातममलं पश्य प्रावृण्णिशा गता  ।
उत्साहकमलस्यायं विकासावसरस्तव  ॥ १.२१ ॥

उच्छ्रयं तीरतरवो रवेरूर्जमभीषवः  ।
मदं गोपतयो गृह्णन्त्यभियोगं जिगीषवः  ॥ १.२२ ॥

प्रसीद दीयतां कर्णः कूजद्भिः कुररैरमी  ।
प्रार्थयन्तीव संचारं तटाः कर्दमदुर्गताः  ॥ १.२३ ॥

भुवि भास्वदभीषूणां त्वदिषूणां च शत्रुषु  ।
अयं सम्पतितुं कालः स दुष्कालोऽतिवाहितः  ॥ १.२४ ॥

सुदूरोन्नतपर्यन्तास्तीर्यन्ते संक्रमैरिव  ।
अनल्पगाधाः सरितस्तरुभिः पूरपातितैः  ॥ १.२५ ॥

आविष्कृतविशुद्धिभ्यां नद्यः सुमहिला इव  ।
कुलाभ्यामिव कूलाभ्यामापत्स्वपि चकासति  ॥ १.२६ ॥

जलजानां सुमनसां वयसां जलसेविनाम्  ।
अस्य प्रतिजलाधारं सामग्र्यमवलोक्यते  ॥ १.२७ ॥

युयुत्सारभसोत्खातसरित्खातकरोधसः  ।
कुकुद्मन्तो मदकलाः कलयन्ति जगन्त्यधः  ॥ १.२८ ॥

विश्वेश कुरु विश्वासमावर्तन्ते न ते घनाः  ।
अमी श्यामलयन्त्याशाः शुकाः शालिवनोन्मुखाः  ॥ १.२९ ॥

मृगाः सम्प्रति शालेयं सम्पन्नं सम्पतन्त्यमी  ।
साकेतमधितिष्ठन्तमर्थिनस्त्वामिवोन्मुखाः  ॥ १.३० ॥

कार्यदिग्गृह्यतां कापि किमार्य स्थीयते वृथा  ।
एवमेवायमस्माकमिष्टोऽपि किमुपैष्यति  ॥ १.३१ ॥

विजयाय भवासीनो मय्यर्पितवपुर्भरः  ।
मूर्च्छानुवलनव्यस्तः प्रस्तरस्त्यज्यतामयम्  ॥ १.३२ ॥

प्रतीष्टोपत्यकासालदलाग्रजलबिन्दवः  ।
सार्यन्तां क्षणमुद्धूय स्थगितांसतटा जटाः  ॥ १.३३ ॥

मुहूर्तं क्रियतामार्य कपोलविरही करः  ।
व्युषितो वल्कलग्रन्थिरंसादुन्मोच्यतामयम्  ॥ १.३४ ॥

इतो वितत्य दीयन्तामिषवः क्लिन्नयन्त्रणाः  ।
निर्मुक्तार्द्रजरच्चैलमादत्तामायतं धनुः  ॥ १.३५ ॥

इतोऽवतीर्यतां प्रास्थादस्वास्थ्यमिदमुज्झ्यताम्  ।
जहीषुभिर्दशग्रीवं दशदिग्वेधशोधितैः  ॥ १.३६ ॥

ऋजुरादीयतां पन्थाः कार्यकन्था गरीयसी  ।
उत्सार्यतामिदं दूरं तमः किंकार्यतामयम्  ॥ १.३७ ॥

आर्यायाः शिवमेवास्ति शत्रुर्निहत एव ते  ।
अलं दत्त्वावसादाय त्रैलोक्यशरणं वपुः  ॥ १.३८ ॥

राक्षसापशदः कोऽसौ त्वयि सज्यशरासने  ।
अनेन तेऽवसादेन दूरमारोपितः पुनः  ॥ १.३९ ॥

अश्रुवेगैः प्रमीलाभिर्विलापैरखिलः स ते  ।
आमृष्टदेहयात्रस्य मासः प्रौष्ठपदो गतः  ॥ १.४० ॥

क्रियतामधुनोत्साहश्चिन्त्यतां निधनं द्विषः  ।
कः स्वबाहुसहायानां महतामात्मनिग्रहः  ॥ १.४१ ॥

भद्रं भाद्रपदच्छेदच्छिन्नाभ्राजिनरज्जवे  ।
तुभ्यं पुरुषनागाय निर्विघ्नतरसेऽधुना  ॥ १.४२ ॥

प्रसीद कुरु भूयोऽपि देहयात्रां यथा तथा  ।
अनुल्लङ्घितविज्ञप्तिर्लक्ष्मणोऽवरजेषु ते  ॥ १.४३ ॥

अगाधं धैर्यमार्यस्य त्रिषु लोकेषु गीयते  ।
जनमात्रोचितः कोऽयमाकल्पकपरिग्रहः  ॥ १.४४ ॥

अरोपशमितोदग्रजामदग्न्याग्नितेजसः  ।
प्रतीच्छति शरासारं तवार्य रुषितस्य कः  ॥ १.४५ ॥

स्वकृत्यभारसन्न्यासी यावदित्थं विषीदसि  ।
तावदन्तकदंष्ट्राणामरातिरतिथिर्न ते  ॥ १.४६ ॥

आततायी स विज्ञातो जीवत्यार्येति च श्रुतम्  ।
प्राप्तो यात्रासहः कालः कालक्षेपस्य को गुणः  ॥ १.४७ ॥

न ज्ञायते परं व्यक्तमरेर्मायाविनः पदम्  ।
तन्मार्गणं च सुहृदा सुग्रीवेण प्रतिश्रुतम्  ॥ १.४८ ॥

दिङ्मुखाहूतविख्यातकपियूथः कपीश्वरः  ।
क्षणान्नूनमसवार्यपादमूले पतिष्यति  ॥ १.४९ ॥

शालिपिङ्गमहीपृष्ठस्पर्धयेव भविष्यति  ।
रंहस्विहरिसंघातसम्पातकपिलं नभः  ॥ १.५० ॥

तेषामारोषरुचिरैरचिरान्मुखमण्डलैः  ।
द्रक्ष्यते तरुणादित्यशतच्छन्नमिवाम्बरम्  ॥ १.५१ ॥

अहो दीप्तिरहो कान्तिरहो शीलमहो बलम्  ।
अहो शक्तिरहो भक्तिरहो प्रज्ञा हनूमतः  ॥ १.५२ ॥

प्रगल्भेनाप्रमत्तेन तेनाभ्यन्तरमन्त्रिणा  ।
नूनमस्मत्कृते स्वप्तुं सुग्रीवाय न दीयते  ॥ १.५३ ॥

स च प्रत्युपकाराय त्वरयत्येनमादृतः  ।
ध्रुवं बुद्धिवयोवृद्धः सचिवो जाम्बवानपि  ॥ १.५४ ॥

तदेवं हेतुना केन वानरेन्द्रो विलम्बते  ।
नासौ कृतघ्नस्य भवेद्गुणवद्भृत्यसंग्रहः  ॥ १.५५ ॥

आगन्तव्यं ध्रुवं तेन मार्गितार्या प्रवृत्तिना  ।
प्रपन्नपरकृत्यानामत्युष्णो हि समुद्यमः  ॥ १.५६ ॥

त्वत्प्रसादाप्तसम्भोगसुखसंमीलितेन वा  ।
न तेनामूर्ददृशिरे दिशः प्रोषितकालिकाः  ॥ १.५७ ॥

कियच्चिरं पुनरसौ तस्य न श्रुतिमेष्यति  ।
क्रीडातटाकहंसानां निनादो मदमूर्छितः  ॥ १.५८ ॥

उक्तैः किमथ भूयोभिरद्य श्वो वागमिष्यति  ।
पर्युत्सुकितकिष्किन्धः सत्यसन्धो हरीश्वरः  ॥ १.५९ ॥

व्यतिरेकेऽपि यत्कार्यं तदप्यार्य प्रधार्यताम्  ।
गृह्यतां कार्यसिद्धिर्नस्तद्विलम्बतिरस्कृता  ॥ १.६० ॥

यस्तथोपकृतः पूर्वमार्येणार्याकृतेऽधुना  ।
स शीतलः स्यादथवा परचित्तानि वेत्ति कः  ॥ १.६१ ॥

स प्रतिश्रुतमर्थं नः स्फीतो विस्मृतवानिव  ।
गत्वाशु स्मार्यतामार्य कार्यतप्तस्य का क्षमा  ॥ १.६२ ॥

तमहं बोधयिष्यामि दण्डगर्भाभिरुक्तिभिः  ।
साम संमीलयत्येव सुखसक्तान् प्रमादिनः  ॥ १.६३ ॥

प्रसीद जीयतां मोहः कोऽहमित्यवधीयताम्  ।
द्रुतमुत्तीर्ण एवास्ते व्यसनाब्धिः कियानयम्  ॥ १.६४ ॥

सूनृतैरिति सौमित्रेः प्रीतः पीयूषवर्षिभिः  ।
तमन्तर्वेदनावेगं जिगायेव रघूद्वहः  ॥ १.६५ ॥

उन्मीलयामास दृशौ दिशः किंचिदलोकत  ।
उन्ननाम च तल्पान्तान्मोचयन् पक्ष्मला जटाः  ॥ १.६६ ॥

सत्वरप्रह्वसौमित्रिचीरोत्सारितरेणुनि  ।
शुचिनि क्वचिदासन्ने निषसाद शिलातले  ॥ १.६७ ॥

उपविष्टस्तदा रामो न रेजे सीतया विना  ।
ध्वजो निर्वैजयन्तीकः पौरन्दर इवोच्छ्रितः  ॥ १.६८ ॥

अनूपविष्टमनुजं दनुजारिमिवाद्रिजित् ।
प्रत्यभाषत वात्सल्यगद्गदानि पदानि सः  ॥ १.६९ ॥

एह्येहि प्रियसंलाप ह्लादयालिङ्गितेन माम्  ।
रुद्धं रुद्धमुपैत्यश्रु त्वामपीक्षे न लक्ष्मण  ॥ १.७० ॥

हा वत्स भवतोऽपीयमवस्थाङ्गेषु वर्तते  ।
ध्रियतां रामहतकः क्लेशयन्नेकबान्धवम्  ॥ १.७१ ॥

नास्ति वत्स चिकित्सास्य व्याधेर्विधुरजन्मनः  ।
यस्य यापनया क्षीणमिदं ते सान्त्वनामृतम्  ॥ १.७२ ॥

नैकदुर्वारघोराधिघट्टनाचलिता अपि  ।
तवाश्वासनया वत्स न गच्छन्ति ममासवः  ॥ १.७३ ॥

पितुर्नः प्रियमित्रस्य लूनपक्षस्य मद्द्विषा  ।
संस्मरन्नोत्सहे वत्स मर्मच्छेदं जटायुषः  ॥ १.७४ ॥

तातस्य तातमित्रस्य वत्सवत्सलयोस्तयोः  ।
अहमेव गतः पापो निधनाय निमित्तताम्  ॥ १.७५ ॥

प्रियापहारजः शाम्येत्सम्यगुन्मूलिते रिपौ  ।
मन्युर्देहावधिरयं तातमित्रविपत्तिभूः  ॥ १.७६ ॥

नभस्तलात्खगपतौ पतति च्छिन्नपक्षतौ  ।
कोऽपरस्तां मम सुहृन्मा भैषीरित्यभाषत  ॥ १.७७ ॥

स्याद्वत्स रामहतकात्क्लीबः कः पुरुषोऽपरः  ।
एकपत्नीमनुगतामरातेर्यो न रक्षति  ॥ १.७८ ॥

तया तेषु तपस्विन्या सीदतोरावयोरपि  ।
दण्डकारण्यकष्टेषु मुखं न विधुरीकृतम्  ॥ १.७९ ॥

विदेहराजस्य सुता स्नुषा दशरथस्य सा  ।
हतरामस्य जायेति भ्रमति स्म वने वने  ॥ १.८० ॥

स्वमप्यपुष्णता कायमपि जायामरक्षता  ।
मया समः श्रुतः कोऽपि जातः क्लीबो रघोः कुले  ॥ १.८१ ॥

त्वं केवलं न सुभ्राता तथा विलपता मुहुः  ।
तिर्यञ्चोऽपि मयामुष्मिन् वने लक्ष्मण रोदिताः  ॥ १.८२ ॥

दिक्षु सन्नद्धमेघासु मम घोराधिसाक्षिणाम्  ।
अवहन्निर्झरनिभान्नगानामश्रुनिम्नगाः  ॥ १.८३ ॥

आरादाकर्णितस्निग्धनवाब्दनिनदैरपि  ।
मत्कारुण्यादरण्येऽपि नानृत्यत कलापिभिः  ॥ १.८४ ॥

सत्यमेष्यति सुग्रीवः सत्यं जीवति जानकी  ।
त्वद्वचो न विपर्येति भ्रातर्ब्रूहि पुनः पुनः  ॥ १.८५ ॥

त्वद्वाक्यशीकरैरेभिर्निरुद्धबहिरुद्गमः  ।
ममान्तर्लेढि मर्माणि सीताविरहमुर्मुरः  ॥ १.८६ ॥

तस्मादपि दहत्युच्चैरयं मामपरः शिखी  ।
यद्वनौकसि निर्वैरे मुक्तो वालिनि मार्गणः  ॥ १.८७ ॥

गुर्वी पुनश्च लज्जेयमुत्तमर्णैरिवाधुना  ।
मार्गितव्यो यदस्माभिः प्लवगाः प्रत्युपक्रियाम्  ॥ १.८८ ॥

नास्ति प्रत्युपकाराशा तत्र नश्चपले कपौ  ।
येनातिलघुनोत्तुङ्गो लङ्घितः सत्यपादपः  ॥ १.८९ ॥

उत्तिष्ठ वत्स गच्छावः साधयामोऽन्यतोऽधुना  ।
नवैश्वर्यसुखव्यग्रः सुग्रीवो नागमिष्यति  ॥ १.९० ॥

तपस्वी रमतामेवं चिराद्दारैः समागतः  ।
स पीड्यमानः प्रणयाद्विरसः किं करिष्यति  ॥ १.९१ ॥

किं च वत्स दशासाम्याज्जाताः स्मः सुहृदः पुरा  ।
तस्याधुना तु विस्तीर्णविभवान्धस्य के वयम्  ॥ १.९२ ॥

गृहीतसाधुवर्त्मापि सद्यः सम्प्राप्य सम्पदम्  ।
पतति स्खलितोऽतीव प्रमत्तः प्रहते पथि  ॥ १.९३ ॥

स वत्स विरलो जन्तुर्विपत्कालप्रतिश्रुतम्  ।
सद्यः सम्पन्मदो यस्य न विलुम्पति चेतसि  ॥ १.९४ ॥

अस्तु साधुरसाधुर्वा न विचार्यः स मेऽधुना  ।
वत्स नोत्सहते चेतस्तत्र दोग्धुमुपक्रियाम्  ॥ १.९५ ॥

असावनागतः श्रेयानागच्छन् वत्स वार्यताम्  ।
प्रवेशयन्ति सुहृदं न धीराः स्वार्थसंकटे  ॥ १.९६ ॥

कर्तव्योपकृतिः सद्भिर्यत्र तत्र विपद्गते  ।
अविमृश्य कृतोऽस्माभिः स पुनः कृपणः पणः  ॥ १.९७ ॥

किं क्षिप्तमचलप्रान्तादन्तःसुप्तशिवाशतम्  ।
निर्देशपुरुषेणेव कङ्कालं दुन्दुभेर्मया  ॥ १.९८ ॥

कस्यार्थस्य कृते विद्धाः सप्त सालास्तपस्विनः  ।
स मा प्रत्येतु वैधेयः किं न साधितमन्यतः  ॥ १.९९ ॥

अक्षात्रं क्षत्रिययुवा को नु राम इव क्षिपेत् ।
विशिखं वालिनि व्यग्रे सुग्रीवस्य पशोः कृते  ॥ १.१०० ॥

न परित्यज्यते मार्गस्तावन्निर्वाच्यकर्दमः  ।
यावत्पिहितकष्टाय कार्यायात्मा न दीयते  ॥ १.१०१ ॥

इष्वैकया मया विद्धो बालिशेन वलीमुखः  ।
अनुद्धाराः शरास्तेन रोपिता मयि वाङ्मयाः  ॥ १.१०२ ॥

अनवाप्तविपत्पारः स्मरिष्यामि कियन्ति वा  ।
वत्स कालोचितं शाधि न रामः किंचिदीक्षते  ॥ १.१०३ ॥

अवलम्बस्व मां भ्रातः सीतास्मरणनिस्सहम्  ।
दूरं पुनः प्रभवता मनो मोहेन लुप्यते  ॥ १.१०४ ॥

सनाथोभयपार्श्वस्य त्वया वत्स तया च मे  ।
वनेषु च सतः कष्टमजनिष्ट न किंचन  ॥ १.१०५ ॥

हा भीरु हा प्रियतमे हा मद्विरहकातरे  ।
क्वासीत्यर्धोक्तिनिस्संज्ञो जगाम स महीतलम्  ॥ १.१०६ ॥

मातः कैकेयि तुष्टासि भुङ्क्ष्व राज्यमकण्टकम्  ।
वदन्नित्यपतत्तस्य लक्ष्मणश्चरणाब्जयोः  ॥ १.१०७ ॥

ततस्तौ साश्रुनयनौ मृगैर्विधुरवीक्षितौ  ।
निपेततुर्दिव इव भ्रष्टौ विधुरवी क्षितौ  ॥ १.१०८ ॥

इति निपतितयोस्तयोर्द्वयोर्दशरथनन्दनयोर्महीतले  ।
दशभिरपि दिगङ्गनामुखैरधृतिवशादिव तत्यजे रुचिः  ॥ १.१०९ ॥

एते निकामरसिकस्य जयन्ति पादाः श्रीहारवर्षयुवराजमहीतलेन्दोः  ।
यैर्द्वादशार्ककिरणोत्करदुर्निवारः सृष्टोऽभिनन्दकुमुदस्य महाविकासः  ॥ १.११० ॥

इत्यभिनन्दकृतौ रामचरिते महाकाव्ये प्रथमः सर्गः समाप्तः  ॥


***********************************************************************

द्वितीयः सर्गः

तामनीक्षितचरीमधीरतामात्मनोऽथ विनियम्य लक्ष्मणः  ।
सान्त्वनार्थमिति वाचमब्रवीत्तीव्रमन्युरयमूढमग्रजम्  ॥ २.१ ॥

कार्यमार्य परिशिष्टमुच्यतां मुच्यतामिदमयोगजं तमः  ।
राजतूद्यमदिवाकरोदयस्मेरमाशु मुखपङ्कजं तव  ॥ २.२ ॥

आसितुं समय एष नावयोर्मोहमित्थमवलम्बितुं न च  ।
उत्सहस्व ननु हृष्यतां चिरादिष्वधीनमधुनाभिकाङ्क्षितम्  ॥ २.३ ॥

केवलं फलभुजो न तस्य नस्तस्करस्य निलयेऽस्ति निश्चयः  ।
अभ्युपैतु रविनन्दनः क्षणादन्धकारमिदमप्यपैष्यति  ॥ २.४ ॥

औरसानपि सुतानरीनिव घ्नन्ति कारणवशान्महीभुजः  ।
निग्रहादनुजविद्विषः कपेः किं पृथग्जन इवानुतप्यसे  ॥ २.५ ॥

क्रीडतां मृगवनेषु धन्विनां जीवकोटिकदनेऽपि का क्षतिः  ।
खिद्यसे किमनिशं प्रयोजनादेकवानरवधः कुतः कृतः  ॥ २.६ ॥

तस्य च प्रवयसो जटायुषः स्वर्गिणः किमधुनानुशोच्यते  ।
येन जर्जरकलेवरव्ययात्क्रीतमिन्दुकिरणोज्ज्वलं यशः  ॥ २.७ ॥

एतदेकमतिवाह्यतामहः श्वो न स प्लवगराट्प्रतीक्ष्यते  ।
तत्प्रसीद परितो विचीयतात्मनैव सनगार्णवावनिः  ॥ २.८ ॥

तत्कबन्धशबरीहनूमतामावयोरजनि सङ्गतं यथा  ।
इष्टशंसि वनशैलपान्थयोः किं तथान्यदपि नापतेत्पुनः  ॥ २.९ ॥

यत्र यत्र तव सिद्धिरग्रतः कः करिष्यति न ते समीहितम्  ।
उज्ज्वले कृतविदां न केवलं तेन वर्त्मनि दुरात्मना स्थितम्  ॥ २.१० ॥

सम्भवत्यभिमरः पुरेऽथवा तस्य तीव्रमयशः किमुच्यते  ।
दुःखमुत्खनति कण्टकावलीरङ्गसन्धिषु नवः किलेश्वरः  ॥ २.११ ॥

सम्प्रति प्रथममार्य गृह्यतां तत्प्रवृत्तिमुपलब्धुमुद्यमः  ।
मर्षणीयपरिलम्बदूषणः सोऽधुनाप्यकपटो घटते चेत् ॥ २.१२ ॥

मुञ्च मोहमवतीर्यतामितः सेव्यतामियमनाविला नदी  ।
एष गच्छति जवाज्जपारुणो वारुणीमरुणसारथिर्दिशम्  ॥ २.१३ ॥

उन्मिमील रघुनन्दनश्चिरात्तन्निशम्य वचनं चमत्कृतः  ।
अप्ययोगविधुरा न शेरते संमुखीनविधयस्तथाविधाः  ॥ २.१४ ॥

मुक्तमोहमवलोक्य लक्ष्मणस्तं मृगाङ्कमिव मेघनिर्गतम्  ।
आददेऽथ शशिकान्तभूधरस्यन्दबिन्दुशिशिरां सरस्वतीम्  ॥ २.१५ ॥

एष पश्य पतितो नभस्तलादस्तशैलगहनेषु नश्यति  ।
सन्ध्यया चरमदिक्प्रगल्भया भग्नसान्द्रकरपञ्जरः खगः  ॥ २.१६ ॥

शक्यमर्चितुमनुच्चपाणिभिः पाशपाणिनगरीनिवासिभिः  ।
सानुरोध इव दूरबन्धुरो बन्धुजीवकुसुमारुणो रविः  ॥ २.१७ ॥

एष मुक्तकरपाटवो रविर्नाटयत्यनुगुणत्वमप्पतौ  ।
आपदि प्रकृतिरुज्झिता वरं नाश्रयस्य विसदृग्विचेष्टितम्  ॥ २.१८ ॥

बिम्बमूलरुचिरा रवेरमी रेचयन्ति गगनं गभस्तयः  ।
पूरयन्ति च महीं महीरुहामायताः प्रतिशरीरयष्टयः  ॥ २.१९ ॥

अग्रतः शिखरशाखिसंहतेश्छाययोपचितयापसारितः  ।
पृष्ठतोऽतिनिभृतं महीभृतामातपः कटकमाशु नोज्झति  ॥ २.२० ॥

स्वीकरोति शनकैरनोकहच्छायमद्रिशिखरस्थलीरपि  ।
हीयते निजवपुष्यपि क्रमादातपस्य ममता तपस्विनः  ॥ २.२१ ॥

अप्पतेर्दिशि विचेष्टते रविर्व्याकुलाः शकुनयः स्वनन्त्यमी  ।
ध्वान्तदृष्टिविषदर्शनाद्दिने दुर्निवारनिधने निमीलति  ॥ २.२२ ॥

कीर्यते कृतरवैः खगव्रजैरेष तल्लतटचैत्यपादपः  ।
सायमध्वनिकटे निरर्गलः सज्जनालय इव प्रवासिभिः  ॥ २.२३ ॥

यान्ति खिन्नजनसेव्यताममी सौम्य सोर्मिशुचिवालुकाचयाः  ।
प्रान्तसुप्तकलहंसपङ्क्तयः स्वैरनीरमरुतो नदीतटाः  ॥ २.२४ ॥

धिक्तटान्तवसतीन् सितच्छदान् पश्यतः कमलषण्डवैशसम्  ।
स्तौमि तं दिवसमार्य केवलं योऽस्तमेति सममब्जबन्धुना  ॥ २.२५ ॥

दन्तमूलनिहितैकसल्लकीपल्लवोऽलसविलोकितानुगः  ।
एष मुक्तगिरिकन्दरः शनैर्वारि वारणपतिः प्रतिष्ठते  ॥ २.२६ ॥

शीलयन्ति करिणः स्ववासितावारि सैरिभसमूहरेचितम्  ।
मालतीवनविकासवासिता वान्ति पल्वलतटान्तवायवः  ॥ २.२७ ॥

संत्यजन्ति मसृणं सरःसरित्तल्लमूलसलिलानि सैरिभाः  ।
सम्भजन्ति सहसा भयद्रुतैरीक्षिताः कुररसारसैरिभाः  ॥ २.२८ ॥

संमुखीनघनपत्रबन्धनात्पश्य पङ्कजवनादनारतम्  ।
पीतकोशमकरन्दसंचयाः संचरन्ति मधुपाः कुमुद्वतीम्  ॥ २.२९ ॥

नोपनीतमुखमुद्रमम्बुजं मुक्तमुद्रमथ नैव कैरवम्  ।
एतदीक्षितपरस्परं पुनः पत्रियुग्ममपनिद्रवैशसम्  ॥ २.३० ॥

रोधसः पुलिनमब्जिनीं ततस्तामतीत्य भजते कुमुद्वतीम्  ।
तत्र तप्त इव गाहते पयः सायमार्द्रविरहो विहङ्गमः  ॥ २.३१ ॥

स्वीकृतं न नलिनैर्निमीलितं न स्फुटं कुमुदकुड्मलस्मितम्  ।
एतदीक्षितपरस्परं परं मूढमम्भसि विहङ्गमद्वयम्  ॥ २.३२ ॥

जर्जरं त्यजति वासरप्लवं न प्रसारयति मन्थरान् करान्  ।
एत्यदृष्टमवलम्ब्य केवलं व्योमवारिनिधिशेषमंशुमान्  ॥ २.३३ ॥

श्रावितागममिव द्विजारवैर्ध्वान्तमों इति जगत्प्रतीच्छति  ।
त्रातुमूष्मरहितः क्षमोऽधुना न स्वमण्डलमपि प्रभाकरः  ॥ २.३४ ॥

दृश्यतामुदयति स्म यादृशस्तादृशस्तरणिरस्तमीयते  ।
उत्सवव्यसनयोः प्रभुर्विधिर्विक्रियासु महतामनीश्वरः  ॥ २.३५ ॥

स्फीतमब्जकुलमीक्ष्यतामितस्तल्लमुल्लसितहंससारसम्  ।
निश्चलाच्छपरिमण्डलोदकप्रान्तमन्थरमृणालकण्टकम्  ॥ २.३६ ॥

शीलयन्त्यचलमेखलास्वमी शीतलासु रुरवो निरुद्यमाः  ।
पूर्वशष्पकबलानुवर्तिनः स्तोकचञ्चलमुखाः सुखासिकाम्  ॥ २.३७ ॥

दीधितीः परिचिताः परित्यजत्यब्जिनीरपि च नानुरुध्यते  ।
सन्ध्यया वरुणदिग्वधूमनुप्रापितः कमपि रागमंशुमान्  ॥ २.३८ ॥

द्यऊ रवीन्दुरहितापि निर्मला भूरवृक्षसलिलापि शीतला  ।
अन्तरालमवलम्ब्य शोभते वासरक्षणदयोः क्षणं जगत् ॥ २.३९ ॥

निर्झरोऽयमियमापगा सरः पल्वलं च विमलं विभात्यदः  ।
यत्र चित्तमिह पर्युपास्यतां तत्र तत्रभवती पितृप्रसूः  ॥ २.४० ॥

इत्युभौ व्यवहितान्तरव्यथौ तौ समाप्य समयोचितं विधिम्  ।
सत्कृतिं दधतुरानने मिथः प्रार्थनां किमपि रामलक्ष्मणौ  ॥ २.४१ ॥

यत्र वाति न कुमुद्वतीमरुत्कौमुदी बत न यत्र वीक्ष्यते  ।
तं निरूपितसमन्तमञ्जसा भेजतुः परिसरं रघूद्वहौ  ॥ २.४२ ॥

दृष्टिपाणितलप्पातशोधितामुद्धृतस्थगितकण्टकावटाम्  ।
अस्तृणान्नवतृणेन मेदिनां रामभद्रशयनाय लक्ष्मणः  ॥ २.४३ ॥

निर्णिनेज सहसा सुषुप्सतः पादपद्मयुगमग्रजन्मनः  ।
स्वांशुकोद्धृतजलं कराब्जयोः कौशलाच्च समवाहयत्पुनः  ॥ २.४४ ॥

अध्वजर्जरितराजलक्षणं लक्ष्मणश्चरणमग्रजन्मनः  ।
आममर्श चिरमश्रु वर्तयन् केवलोपकरणेन पाणिना  ॥ २.४५ ॥

स्वैरमग्रकरजैर्विवृत्य च व्याकुलां समनयज्जटाटवीम्  ।
अङ्गदेशमनयद्विधूय च स्रस्तरातिसृतमञ्चलं त्वचः  ॥ २.४६ ॥

पार्श्वयोरुपदधे महेषुधी आददे शिरसि पूजितं धनुः  ।
उन्ममार्ज धुतसंहृतेन च स्वाञ्चलेन पुनरुक्तमास्तरम्  ॥ २.४७ ॥

इत्यजस्रमनुजातसेवया जीयमानवनवासयातनः  ।
स्वप्तुकाम इव सालसेन्द्रियः संविवेश रघुनन्दनः क्षणम्  ॥ २.४८ ॥

मीलितोन्मिषितलोचनः शनैर्जागरूकमवलोक्य सोऽनुजम्  ।
उच्चवामकरपङ्कजोदरन्यस्तमौलिरवदन्मितं वचः  ॥ २.४९ ॥

गच्छ वत्स शयनीयमात्मनः क्लिश्यसे कृशतरः कियच्चिरम्  ।
निद्रया विशदतां व्रज क्षणं न क्षमः प्रतिनिशीथजागरः  ॥ २.५० ॥

प्रातरस्ति बहु कृत्यमावयोर्भ्रातरात्मनि किमस्यतत्परः  ।
चिन्त्यतामुषसि तस्य संगतिः शीतलस्य कपिचक्रवर्तिनः  ॥ २.५१ ॥

आस्पदाधिगमगर्वितोऽस्तु वाप्यस्तु वानुदितभूतिविक्रियः  ।
आवयोः समयबद्धयोः पुनो निश्चयार्थमधिगम्य एव सः  ॥ २.५२ ॥

तद्विभातु रजनी सुखेन ते यास्यतः प्लवगराजमन्दिरम्  ।
पक्षयोर्यदनुरूपमुक्तयोस्तत्तदैव च समर्थयिष्यते  ॥ २.५३ ॥

ऊचिवानिति बभूव निर्वचाः कुड्मलीकृतविलोचनोत्पलः  ।
अध्यशेत चरणाम्बुजान्तिकं तस्य जोषमनघो जघन्यजः  ॥ २.५४ ॥

तत्र तत्र च शयानयोश्चिराद्वीरयोर्विगतसाध्वसा इव  ।
उद्धतैर्ददुरुलूकहुंकृतैरन्धकारजयघोषणां द्रुमाः  ॥ २.५५ ॥

व्याततोडुदशनापि मुच्यसे न त्वमर्कचिरसंस्तुताधुना  ।
इत्यरिष्टरिपुकूजितैस्तमो द्यां ब्रुवाणमिव दूरमुद्ययौ  ॥ २.५६ ॥

केवलं शकुनयो न नीडगाः शाखिनोऽपि शयिताः समन्ततः  ।
जज्ञिरे तिमिरतस्करावलीलुप्यमानविभवाश्च भूभृतः  ॥ २.५७ ॥

न स्थली न पुलिनं न सिन्धवो नाचला न तरवश्चकाशिरे  ।
दूषितद्वितयवादमुद्बभावेकमेव तिमिरं विभूतिमत् ॥ २.५८ ॥

तत्र मुग्धपृषतस्तमोघने पार्श्वगामपि मृगीमहारयत् ।
प्राप कोकयुवतिर्यदृच्छया पत्युराधितरलस्य संगमम्  ॥ २.५९ ॥

वृद्धमङ्कमनयच्छिशुभ्रमाच्चुम्बति स्म दयितेति यूथपम्  ।
स्वीयमप्युदितसंशयः शनैरङ्गमङ्गममृशद्वलीमुखः  ॥ २.६० ॥

सर्वतः परिगतेव पर्वतैराचितेव तरुभिर्निरन्तरम्  ।
आप्लुतेव सलिलैरितस्ततः शक्यते स्म चिरसंस्तुतापि भूः  ॥ २.६१ ॥

दिक्षु दक्षमवनावनाकुलं खेऽतिखेलमटवीषु भीषणम्  ।
मत्तमद्रिषु दरीषु दुर्जयं प्रादुरास विषमे समं तमः  ॥ २.६२ ॥

भेजुरैक्यमिव तुल्यवैशसाः सायमेव मलिनैर्मुखैर्दिशः  ।
गृह्यमाणशिखरा तमश्चयैर्द्यौः पपात वसुधासखीतले  ॥ २.६३ ॥

प्रत्यभान्न पुरतो न पृष्ठतः पार्श्वयोश्च विशदं न किंचन  ।
व्यानशे भुवनमञ्जनाचलप्रस्थपङ्क्तिनिबिडं निशातमः  ॥ २.६४ ॥

न द्वितीयमनुभूयते स्म वस्त्वन्तिकादपि तमस्तिरस्कृतम्  ।
केवलात्मविषयं तदाभवज्ज्ञानमुल्बपरिवासिनामिव  ॥ २.६५ ॥

दूरमिश्रितपरस्पराङ्गकैरप्ययोगजनितज्वरैरिव  ।
दुर्लभाननविलोकनामृतैर्दूयते स्म मिथुनैर्मिथो भृशम्  ॥ २.६६ ॥

सोऽतिशीतहिमशीकरो मरुन्नूनमुल्मुकचयानवाकिरत् ।
यच्चुकूज भृशमार्तिकाहलं चक्रवाकयुवतिस्तपस्विनी  ॥ २.६७ ॥

उच्चचार न वनस्थलीष्वसौ मर्मरः पतितपत्रनिस्वनः  ।
नाविरास करिकृष्टसल्लकीभङ्गयोनिरसकृच्चटत्कृतिः  ॥ २.६८ ॥

तस्थुरास्थितमनुष्यमूर्तयो यामिका इव विदूरतोऽद्रयः  ।
प्रह्वबालविटपाग्रपाणयस्तौ परीत्य तरवः सिषेविरे  ॥ २.६९ ॥

द्राङ्निदाघमनुदद्रजोऽधुनाद्विश्लथां बृहतिकामसारयत् ।
प्रत्यपद्यत वनानिलस्तयोरेकसन्निहितयामिकव्रतम्  ॥ २.७० ॥

सानुजस्य तमसि प्रमीलतस्तस्य भाविममताहृता इव  ।
उज्ज्वलायतविषाणसूचिताश्चक्रिरे परिकरं मतङ्गजाः  ॥ २.७१ ॥

दीपकृत्यमकरोदुपान्तिके निष्प्रकम्परुचिरोषधीगणः  ।
तेनुरद्रिवनमध्यसुप्तयोर्मङ्गलानि वनदेवतास्तयोः  ॥ २.७२ ॥

एहि जानकि भुजान्तरं खरः प्रस्तरोऽयमसि किं पराङ्मुखी  ।
मत्कपोलमुपधाय सुप्यतामप्रसक्तिरियती कदा नु ते  ॥ २.७३ ॥

क्षिप्तमंशुकमिदं मयोरसि प्रीयतां तव निरानन्दः स्तनः  ।
नीविनोदिनि करे कुरु क्षमामायताक्षि नुदसीव किं पुनः  ॥ २.७४ ॥

सुप्तवाक्यमिति मैथिलीपतेर्मैथिलीविरहदूयमानया  ।
दिक्सखीनिवहवारितास्रया शुश्रुवे वसुधयोपसन्नया  ॥ २.७५ ॥

मद्बिभेति विरही रघूद्वहो मद्विना च न जगत्प्रमोदते  ।
तत्करोमि किमितीव चिन्तयन्नोज्जगाम सहसा निशाकरः  ॥ २.७६ ॥

न स्म भाति किमपि स्फुटं पुरः किंचिदीरितकरेण केवलम्  ।
दृश्यते स्म दिवि दूरवर्तिना तर्ज्यमानमिव केनचित्तमः  ॥ २.७७ ॥

जायते स्म घनमालतीगुणश्रेणिगर्भकबरीमनोहरम्  ।
मेघवाहनदिगङ्गनामुखे मुग्धचन्द्रकरकर्बुरं तमः  ॥ २.७८ ॥

सानुरागमुपगूढमग्रिमैरंशुभिः शशभृतो दवीयसः  ।
उन्ननाम नमुचिद्विषो दिशि स्रस्तस्तंतमसभारमम्बरम्  ॥ २.७९ ॥

उज्ज्वलाग्रकिरणप्रवेशकप्रोक्तसत्वरसमागमोऽपि सन्  ।
प्रेक्ष्यते स्म जनितोत्सुकश्चिराद्व्योमरङ्गमुखसंमुखः शशी  ॥ २.८० ॥

औदयेन शशिनो गभस्तिना भिन्नशेषतिमिरं व्यराजत  ।
मृज्यमानमिव शक्रदिङ्मुखं कुङ्कुमेन मृगनाभोयोगिन्  ॥ २.८१ ॥

तं बभार न विधुर्नवोदयं किं तु कुङ्कुमविलेपनारुणम्  ।
एकमुत्सुकवशात्पयोधरं व्याचकार हरिदिग्विलासिनी  ॥ २.८२ ॥

आत्तजैत्रनिजपुष्पधन्वनो मन्मथस्य भुवनानि जेष्यतः  ।
उन्ननाम पुरतः शशिच्छलात्पूर्णरुक्मकलशः पयोनिधेः  ॥ २.८३ ॥

दिक्सरागमुखसन्निधापितस्फीतचन्द्रचषका शतक्रतोः  ।
क्षीबभावमिव बिभ्रती बभौ विश्लथाच्छतिमिरांशुकोच्चया  ॥ २.८४ ॥

नन्दयन् भुवनमुन्मुखं चिरान्मन्दयन् स्मरविरुद्धमुद्यमम्  ।
क्रन्दयन् विरहिणो विहङ्गमान् सान्द्रयन् प्रमदमिन्दुरुद्ययौ  ॥ २.८५ ॥

लोचनालिनिवहैकपङ्कजं चित्तहंसशयनीयसैकतम्  ।
उज्जगाम रतिकेलिमन्दिरं यामिनीयुवतिजीवितं शशी  ॥ २.८६ ॥

आलिलिङ्ग रजनीमहासयद्बिद्यमानमुकुलां कुमुद्वतीम्  ।
अग्रहीदुडुवधूकरान् करैर्द्यां प्रसादमनयत्समं शस्शी  ॥ २.८७ ॥

आददे वियदलाञ्छनव्रतं लाञ्छनं निजमगूहदंशुभिः  ।
प्राहिणोदपसृतासु कौमुदीं दिक्षु दक्षतनयापरिग्रही  ॥ २.८८ ॥

व्याप्य दूरमथ निर्मलं वियद्वीतपङ्कमिव पङ्कजाकरम्  ।
रेजुरग्रकिरणाः क्षपापतेः पूतकोकनदकन्दकोमलाः  ॥ २.८९ ॥

खे ककुप्सु भुवि च क्षपापतेः पेतुरूढनिचया मरीचयः  ।
यत्र तत्र कुहराणि कानिचित्कम्पमानमविशन्निशातमः  ॥ २.९० ॥

क्षिप्तमिन्दुरुचिभिर्व्यलम्बत त्र्यम्बकस्य शिखिनश्च दिङ्मुखे  ।
तत्र नुन्नमनुबन्धनिःसहं कान्दिशीकमिव निष्ठितं तमः  ॥ २.९१ ॥

कन्दराणि च महामहीभृतां कोटराणि च जरन्महीरुहाम्  ।
अध्युवास कमलोदराणि च ध्वान्तमध्वगवधूमुखानि च  ॥ २.९२ ॥

स्वीचकार करकोटिलालनालम्बितोडुततिमेखलां दिवम्  ।
रागभङ्गमतिसंस्तवाद्गतां देवराजदिशमिन्दुरत्यजत् ॥ २.९३ ॥

आततान गगनाङ्गणाधिकैर्मेदिनीममृतवर्षिभिर्विधुः  ।
विप्रयुक्तजनधूमकेतुभिः केतकाग्रशुचिभिर्मरीचिभिः  ॥ २.९४ ॥

संकुचद्भिरभिरामताधिके साधु चन्द्रमसि पुष्करैः कृतम्  ।
उद्यता जयिनि कामिनीमुखे तेन साहसमनुष्ठितं पुनः  ॥ २.९५ ॥

उच्चखान रुषमुच्चमण्डलः खण्डनामगमयद्विषह्यताम्  ।
मानपङ्कमपनीय कामिनीः कान्तहस्तमनयन्निशापतिः  ॥ २.९६ ॥

व्यक्तवर्त्मबिलवाहिनीवनग्रामगुल्मगहनाद्रिभेदया  ।
सौम्यताधिकविशेषयाजनि ज्योत्स्नया दिवसनिःस्पृहो जनः  ॥ २.९७ ॥

पीयते स्म कुमुदं न लोचनैश्चन्द्रिका तपति रोहितच्छदम्  ।
प्रादुरास परमुत्पिबन्नलिः सौरभं निरवलम्बमम्बुनि  ॥ २.९८ ॥

एकिकेव निजवृन्दमध्यगाप्युच्चुकूज सभया सितच्छदी  ।
दन्तमूलमसकृच्च संशयादाममर्श करिणः करेणुका  ॥ २.९९ ॥

केतकीषु कदलीषु वालुकास्वश्मसु स्फुटितकैरवेऽम्भसि  ।
लम्भितेव लहरीपरम्परामुल्ललास शशिकान्तिवाहिनी  ॥ २.१०० ॥

प्राप्तसूक्ष्मघनपल्लवान्तरैश्चित्रिताः शशिकरैरितस्ततः  ।
बिभ्रति स्म तरुमूलशायिनः शम्बराः पृषतयूथविभ्रमम्  ॥ २.१०१ ॥

कृच्छ्रलब्धनगशृङ्गसन्धयो दत्तमन्मथजयाभिसन्धयः  ।
मैथिलीतरवधूदुरासदं राघवाङ्कमविशच्छशित्विषः  ॥ २.१०२ ॥

जागर्षि काश्मरि निषीदसि कोविदार कुत्रासि वत्स कृतमाल तमाल पश्य  ।
किं वर्तते रघुपतेरिति सत्वराभिरुक्तं द्रुमौघमवलोक्य वनस्थलीभिः  ॥ २.१०३ ॥

अन्योन्यदूरपरिषक्तविशालसान्द्रशाखाशतैस्तरुभिरन्तरयांबभूवे  ।
उद्भूतघोरविरहज्वरलङ्घितस्य चन्द्रातपः स खलु दाशरथेरपथ्यः  ॥ २.१०४ ॥

कुमुदवनमहेतु त्यक्तनिद्रं तदासीद्गगनमुडुवितानैर्धिग्वृथैव प्रफुल्लम्  ।
अजनि जगदधीशस्यागृहीतेस्तदानीं विधुरपि विधवस्त्रीयौवनोद्भेदशोच्यः  ॥ २.१०५ ॥

श्वसिति जनकपुत्री सत्वरो भानुपुत्रः कपिपतिरुपसन्नं सुप्रभातं तवेति  ।
जगुरिव रघुनाथायार्धबुद्धाः स्वनन्तो मधुरमपररात्रे पत्रिणः केऽपि केऽपि  ॥ २.१०६ ॥

इत्यभिनन्दकृतौ रामचरिते महाकाव्ये सन्ध्यातमश्चन्द्रोदयवर्णनो नाम द्वितीयः सर्गः समाप्तः  ॥

कवीनां किं दत्तैर्नृपपशुभिरन्यैरवसरे परं पृथ्वीपालः क्षणमपि स कर्णो वितरतु  ।
अनात्तं तत्त्वज्ञैरपि सुविपुलार्थव्ययभिया प्रतिष्ठां येनोच्चैर्जगति गमितं रामचरितम्  ॥

न्ब् ।म्स् रेअद्स्हेरे (इन्स्तेअदोf थिस्वेर्से?)
पालान्वयाम्बुजवनैकविरोचनाय तस्मै नमोऽस्तु युवराजनरेश्वराय  ।
कोटिप्रदानघटितोज्ज्वलकीर्तिमूर्तिर्येनामरत्वपदवीं गमितोऽभिनन्दः  ॥


***********************************************************************


तृतीयः सर्गः

अथ प्रबुद्धः प्रथमं विबुद्धमासीनमादाय तदङ्घ्रियुग्मम्  ।
प्रकामनिद्राभिगमाभिरामो रामः सुमित्रासुतमित्युवाच  ॥ ३.१ ॥

किमित्थमेव क्षपितो निशीथः कच्चिन्मुहूरार्धमसि प्रसुप्तः  ।
अस्मिन् प्रसादावसरे धियां च प्रतिष्ठितश्चेतसि कस्तवार्थः  ॥ ३.२ ॥

वनौकसस्तस्य नवेश्वरस्य भावावबोधाय पुनर्विमृश्य  ।
यत्प्राप्तकालं तदुदाहराशु प्रस्थानकालोऽयमतिप्रशस्तः  ॥ ३.३ ॥

स्वकार्यलाभस्तिमितः कपिश्चेन्न कश्चिदर्थोऽनुसृतेन तेन  ।
रिपऊपेतं वरमर्थिभावाद्विकारसंदेहसहे न मित्रे  ॥ ३.४ ॥

कार्यान्तराशारहितेन तेन व्यक्तं खलेनाद्य वयं निरस्ताः  ।
दत्तः प्रदीर्घाग्रहणाभिधानो येनायमारादपि नोऽर्धचन्द्रः  ॥ ३.५ ॥

रुद्धस्तपस्वी स कथं न कैश्चिन्मोहान्धकूपे निपतन्मदान्धः  ।
किं देशकास्तेऽपि हनूमदाद्याः सद्यः पदं प्राप्य समं विपन्नाः  ॥ ३.६ ॥

रिष्टं न दृष्टं पवमानसूनोर्न चाग्निसूनोर्न च वालिसूनोः  ।
सर्वेऽपि किंकारणमेकदैव प्रमीतकल्पाः कपिदारकास्ते  ॥ ३.७ ॥

स दुर्निवारो हरिरद्य शेतामास्वादितैश्वर्यमधुर्मदेन  ।
कथं पुनर्जागरकाल एव सुप्तास्तदाप्ता इति मे वितर्कः  ॥ ३.८ ॥

देवात्प्रसूतेन हिमेतरांशोरूर्जस्वलैस्तैः सखिभिर्वृतेन  ।
उदारदेहद्युतिनास्मदर्थे निरन्वयं तेन तमः प्रपन्नम्  ॥ ३.९ ॥

अहो महन्मोहजमन्धकारं येनाद्य मध्येसभमुद्धुरेण  ।
उत्सार्य तान्मन्त्रिमणिप्रदीपान् प्लवङ्गराजः प्रसभं गृहीतः  ॥ ३.१० ॥

लोभस्य मोहस्य मनोभवस्य मदस्य चातिप्रसरो न रुद्धः  ।
रुद्धः परं पूर्णमनोरथेन तेनाद्य नः प्रत्युपकारवेगः  ॥ ३.११ ॥

सम्राट्पदस्थस्य पदादपेताः सम्प्रीतये सम्प्रति मा स्म भूमः  ।
दृष्टास्त्रसारा अपि तस्य भीरोः किं भीतये वत्स वयं न भूताः  ॥ ३.१२ ॥

स्थाने निरस्तः सुधियाग्रजेन स तेन मायामसृणो दुरात्मा  ।
मया मदान्धेन पुनर्वृथैव क्रोष्टा मृगेन्द्रस्य पदेऽभिषिक्तः  ॥ ३.१३ ॥

निर्वेशनिर्यातनशाठ्यनिद्रां नीचेषु दण्डः परुषो निहन्ति  ।
तथापि दाक्षिण्यविलम्बितव्यमिदं धनुस्तं प्रति मामकीनम्  ॥ ३.१४ ॥

यावन्न विश्राम्यति वेगजन्मा दिक्षु ध्वनिर्वालिभिदः शरस्य  ।
तावत्पुनस्तङ्क इह त्रिलोक्यामाक्रान्तकिष्किन्धमुपक्रमेत  ॥ ३.१५ ॥

अस्मासु नावेदयति स्म गर्वात्कुर्वीत शेषारिवधं भुजाभ्याम्  ।
विधाय सौराज्यमसऊपेयादित्यर्थिता पश्यति न प्रमाणम्  ॥ ३.१६ ॥

तदेष मे निर्मलसर्गसर्गः षड्वर्गरुद्धो रिपुवत्स हेयः  ।
नासौ निषिद्धस्तव यानपक्षो मया बत प्रागसमाहितेन  ॥ ३.१७ ॥

असंशयं स प्रतिहारपालीससम्भ्रमावेदितसन्निकर्षम्  ।
त्वां प्रत्यसूयां हृदयेन धास्यत्युपस्थितान्तःपुरविप्रयोगः  ॥ ३.१८ ॥

तद्वक्त्रमार्केस्तरुणार्कताम्रं त्वत्प्रीतिवाक्यैरकृतप्रमोदम्  ।
भविष्यति प्रत्युपकारभारनिर्वाहचिन्तागमसान्धकारम्  ॥ ३.१९ ॥

स्मरिष्यति त्वां न स बोध्यमानोऽप्यालोकयिष्यत्यथवा न पृष्टः  ।
प्रत्येषि कान्ताजनमध्यवर्ती स चिन्तयास्मद्गतयाधुनास्ते  ॥ ३.२० ॥

आवां यदैवाद्रितटे निविष्टौ स कालिकां वीक्ष्य पुरीं प्रविष्टः  ।
आमृष्टमासीच्चपलेन तेन सौहार्दमस्मद्विषयं तदैव  ॥ ३.२१ ॥

अहःस्वमीषु क्षण एव नासीदासीन्न संदेशहरोऽनुरूपः  ।
इत्यादि स व्यक्तमलीकमेव त्वत्प्रीत्युपालम्भपदेषु वक्ता  ॥ ३.२२ ॥

कृतावहेलः प्रणयप्रसन्नं निरुत्तरः सत्वरकार्यवादम्  ।
प्रेक्षिष्यते रोषलवानुरक्तं वलीमुखः शुष्कमुखो मुखं ते  ॥ ३.२३ ॥

तस्यागमाद्यः सहसा भविष्यत्यर्थस्य तस्याभवनं ममास्तु  ।
बाधिष्यते वालिवधातिरिक्तस्तद्वेश्मयात्रानुशयः सदा नौ  ॥ ३.२४ ॥

स प्राक्तनो नूनमनर्थभाजा नीतस्तलं तेन हितैषिवर्गः  ।
उत्थापितैर्दूरमसाविदानीं दिवानिशं दीव्यति दुर्विदग्धैः  ॥ ३.२५ ॥

अक्षा मृगाक्ष्यो मृगया मधूनि प्रेक्षाश्च तस्याद्य हरन्ति कालम्  ।
न प्राप्नुवन्ति क्षणमाप्तवाचः सदादृताश्चारणचाटुवादाः  ॥ ३.२६ ॥

वदन्ति भीताः सचिवा न किंचित्किं चिन्तयास्मद्गतया विटानाम्  ।
स्वयं न सम्प्रत्यनुसंदधाति पूर्वापरं कामपरः स राजा  ॥ ३.२७ ॥

न सूरयो न स्थविरा न धीराः पुरःस्थिताः प्राश्निकतां प्रयान्ति  ।
संतिष्ठते संसदि संशयानः पृष्ठोपविष्टासु विलासिनीषु  ॥ ३.२८ ॥

इत्थंगते तत्र गतस्य केन मन्युस्तवोदीर्णरयो निवार्यः  ।
विचायमाणो न गुणाय नः स्यादसौ कपीनां कदनानुबन्धः  ॥ ३.२९ ॥

प्रपन्नशाठ्यस्य हठोपनामादानेष्यमाणस्य गुणं न वीक्षे  ।
तथाविधा हि द्विषतां स्तवेन कषन्ति कर्णौ परमन्तिकस्थाः  ॥ ३.३० ॥

स्पृष्.ओ न चेद्विक्रियया कयापि नोपस्थितः कार्यवशादिदानीम्  ।
एतु स्वयं न क्रियते वृथैव स त्वद्बलात्कारनिरुद्धशोभः  ॥ ३.३१ ॥

यथावयोस्तातजटायुषोक्तमुक्तं कबन्धेन यथा च तेन  ।
तथोपयास्यत्यचिरादवश्यमाहूतचक्रो हरिचक्रवर्ती  ॥ ३.३२ ॥

यत्सत्यमादित्यसमुद्भवत्वादुद्भूतिमेष्यन्ति गुणास्तदीयाः  ।
तुलाग्रसम्पातविलम्बदोषे तस्मिन् विसंवादमहं न शङ्के  ॥ ३.३३ ॥

विरोपतप्तस्य विदेशवासादाजग्मुषस्तस्य निजाधिवासम्  ।
इयन्त्यहान्युत्सुकबन्धुवर्गसंवर्गणव्यग्रतयैव यान्ति  ॥ ३.३४ ॥

स नूनमायास्यति वानरेन्द्रः संदेशकार्पण्यमसंमतं मे  ।
सर्वस्वभूतं विसृजन्ति वत्स कार्यातिपातेऽपि न धैर्यमार्याः  ॥ ३.३५ ॥

व्यतीतविघ्नः सुहृदर्थनिघ्नो न शीतलः स्थास्यति किं गतेन  ।
स त्वर्यमाणस्त्वरमाण एव धैर्यस्य नः पारमवाप्स्यतीव  ॥ ३.३६ ॥

धिगस्तु मां तं प्रति विप्रतीपमाशङ्कितं तद्बहु येन यद्वा  ।
स्वकार्यदोलासु जनोऽल्पभाग्यः प्राङ्निश्चिनोति व्यतिरेकमेव  ॥ ३.३७ ॥

इत्थं न मां प्रत्युपपत्तिमेति तत्राद्यपक्षद्वितयेऽपि यात्रा  ।
वरं विसोढानि कियन्त्यपीह सङ्ख्यातकालाभ्यधिकान्यहानि  ॥ ३.३८ ॥

स्वालोचितं वक्तु भवानिदानीमित्यनुष्ठेयमसंशयं यत् ।
बाल्यात्प्रभृत्येव तवोत्तरा धीर्न पूर्वपक्षेऽभिनिवेशमेति  ॥ ३.३९ ॥

इति प्रसन्नां गिरमग्रजस्य श्रुत्वा चिराद्वीतविषादपङ्कः  ।
मुखश्रियैवोज्ज्वलयाभिनन्दन्निदं सुमित्रातनयो जगाद  ॥ ३.४० ॥

समर्थितं साधु समस्तमेव कृती कपिः किं बहुनोदितेन  ।
प्रव्यक्तमप्येतददोषदृष्ट्या गृहीतमार्येण न यत्तदागः  ॥ ३.४१ ॥

तस्योर्जितेनातिरवेरवद्यं नैवेक्षतेऽन्तःकरणं ममापि  ।
अयं पुनस्तेन कुतो न जानाम्यतिक्रमः कालकृतो न दृष्टः  ॥ ३.४२ ॥

विसर्जिता वा पुनरागमाय समापतन्त्यद्य न ते नलाद्याः  ।
समाहरतिउद्यतवित्तवर्षो वर्षान्तरेभ्यः प्रवरान् हरीन् वा  ॥ ३.४३ ॥

अष्टादशद्वीपकपीन्द्रमौलिर्मौलानसौ वालिवधप्रलीनान्  ।
नैकाभ्युपायोपहितानिदानीमुत प्रतीच्छत्यतिसत्क्रियाभिः  ॥ ३.४४ ॥

अप्राप्तसंतोषमसंविभक्तसम्भुक्तसर्वस्वमनुप्लवेषु  ।
अथादिशत्यर्पितसारकोशः प्रकामपाथेयपरिग्रहाय  ॥ ३.४५ ॥

अथो स भीतातुरबालवृद्धान् वृद्धोपसेवी सनिभं नियुङ्क्ते  ।
यथायथं सद्मनि पद्मसंख्यासमेतशाखामृगयूथनाथः  ॥ ३.४६ ॥

तदित्थमुत्थानसमाकुलत्वान्न त्वर्यमाणोऽपि स दूषणाय  ।
आर्येण तत्राप्यसमागतस्य छायाच्युतिः कैव निरूपिता मे  ॥ ३.४७ ॥

ज्ञेयोऽस्ति नः पूर्वमरेरुदन्तस्ततस्तदन्ताय विधेयमस्ति  ।
इत्याकुलत्वान्मम तावदार्य कार्योपतप्तिः क्षमते न धैर्यम्  ॥ ३.४८ ॥

अनर्थिभावादुपचारवादादाकारगुप्तेश्च परीभवन्ति  ।
यथातथार्थप्रतिपादनेन प्रयान्ति मित्राणि निरन्तरत्वम्  ॥ ३.४९ ॥

मिथः प्रसादस्खलनादुपाधेरुपैति सख्यं खलयोः खिलत्वम्  ।
गृह्णाति सत्पूरुषयोर्न दोषमौदार्यसंवादकृता तु मैत्री  ॥ ३.५० ॥

निर्यन्त्रणं यत्र न वर्तितव्यं न मोदितव्यं प्रणयातिवादे  ।
विशङ्कितान्योन्यभयं विदूरान्नमस्क्रियामर्हति सौहृदं तत् ॥ ३.५१ ॥

विस्रब्धमाज्ञापय किं करोमि कथं घटेन प्लवगाधिराजः  ।
यत्किंचिदादिश्य निभेन किं मां निषेधसि क्लेशमिवेक्षमाणः  ॥ ३.५२ ॥

स्थितोऽस्मि तावद्दिनमेतदेष्यत्यन्येद्युराज्ञां तव न प्रतीक्षे  ।
आर्योऽनुरोधान्न युनक्ति यत्र तत्राहमम्बानियमात्स्वतन्त्रः  ॥ ३.५३ ॥

तदेष निष्क्रम्य तथा करोमि तत्पूर्वसङ्गः प्लवगो यथाशु  ।
तं वैरिसंहारमहोपकारमार्याय निर्यातयितुं यतेन  ॥ ३.५४ ॥

धिक्तं धनुष्पाणिमनुप्लवं मां मुधा मनःपर्युषितावलेपम्  ।
अन्वीक्षते यस्य ममावसादादार्यः सहायान्तरमन्तरज्ञः  ॥ ३.५५ ॥

धिक्शाततां सन्नतपर्वतां धिग्धिक्पातवेगं च ममाशुगानाम्  ।
अलक्षितोद्देशमपि द्विषन्तं निहत्य नायान्ति हि यत्क्षणेन  ॥ ३.५६ ॥

खरादिरक्षःकदनेषु दीर्घममी परिज्ञातरसाः किमन्यत् ।
असृग्भुजां भोक्तुमसृक्त्वरन्तां भूयोऽपि भूचन्द्र तवार्धचन्द्राः  ॥ ३.५७ ॥

आताटकासंज्ञपनात्प्रपन्नस्त्वयैष वर्णाश्रमरक्षणाय  ।
समाप्यतां शेषनिबर्हणेन क्षपाचराणां निधनाधिकारः  ॥ ३.५८ ॥

उद्धृत्य घोरायुधवृन्दवृष्टिमनुष्ठितामोघशरव्ययेन  ।
स राक्षसेभ्योऽम्बरगोचरेभ्यस्त्रातस्त्वयैकेन मखो महर्षेः  ॥ ३.५९ ॥

तं कालकल्पं कियता श्रमेण तथावधीर्मार्गरुधं विराधम्  ।
आसन्मुहूर्ताः कति च घ्नतस्ते सैन्यं जनस्थानपतेः स्वरस्य  ॥ ३.६० ॥

आसीत्क्षुरप्रस्य कियान् विलम्बः क्रूरेषु तेषु त्रिशिरःशिरःसु  ।
कतीषवो दूषणदेहयात्रानिवारणार्थं च रणे विसृष्टाः  ॥ ३.६१ ॥

कस्यावलम्बादकरोत्परासुं मारीचमुच्चावचमायमार्यः  ।
ज्ञाता च दिक्संज्ञपितस्त्वयैव क्षपाचराणामधिपश्च सोऽपि  ॥ ३.६२ ॥

इत्यप्रपञ्चोदितकारणानि मिथस्तयोस्तथ्यगुणग्रहाणि  ।
नेदुः स्तुवाना इव सूनृतानि खगाः कुलायेषु कृतैकमत्याः  ॥ ३.६३ ॥

आरोप्य सन्ध्यां दिशि वज्रपाणेः पर्यस्य चन्द्रं ककुभि प्रतीच्याम्  ।
उत्सङ्गितोडुप्रकरा खगानामादाय निद्रां रजनी जगाम  ॥ ३.६४ ॥

कविश्च जीवश्च सुतश्च भूमेः स दक्षिणाशातिलको मुनिश्च  ।
आसन्नसूर्यांशुभयद्रुतस्य क्षणं ररक्षुर्भगणस्य पृष्ठम्  ॥ ३.६५ ॥

दिग्दर्शयामास मुखं सरागं न यावदैन्द्री गणिकेव मत्ता  ।
तावद्द्विजेशोऽङ्कमियाय सिन्धोः सन्ध्यासुराशीकरसेकशङ्की  ॥ ३.६६ ॥

विसर्जितोडुः क्षणमिन्दुरासीदासीदुपान्तेष्वपि नान्धकारम्  ।
भृशं दिशीन्द्रस्य रराज सन्ध्या सिन्दूरिणीव ग्रहराजमुद्रा  ॥ ३.६७ ॥

उच्चेतुमुच्चैरुडुकुड्मलानि व्याकुर्वती रागमतिप्रगाढम्  ।
शाखामिवालम्ब्य दिशं मघोनः सन्ध्या वियद्भूरुहमारुरोह  ॥ ३.६८ ॥

शेषोडुपुष्पस्तबकोच्चयाय संजातरागातिशयेव सन्ध्या  ।
अप्युच्चकैः पूर्वमहीध्रमूर्ध्नि स्थित्वा वियद्भूरुहमारुरोह  ॥ ३.६९ ॥
(तदेवेदम्)

विसृज्य पाण्डुच्छदनौघतुल्यं तारागणं व्योमतरुस्तदानीम्  ।
बभार सन्ध्यारुचिमञ्जरीणां जालानि बालाधरकोमलानि  ॥ ३.७० ॥

उत्सारितेवाभ्रकरेणुकुम्भाज्जम्भारियुग्याधिकृतैर्मरुद्भिः  ।
ततान सन्ध्येति समुल्लसन्ती नभोङ्गणं रङ्गविकारधूलिः  ॥ ३.७१ ॥

संवित्तयस्तत्त्वविगाहशुभ्राः सांसारिके राग इवाधिरूढे  ।
शनैः शनैर्म्लानरुचो ममज्जुस्ताराः प्रसर्पत्यरुणे चिरेण  ॥ ३.७२ ॥

कैः शिक्षिता वर्तयितुं तदासीदुन्मीलितं तूलिकयेव चित्रम्  ।
तरङ्गवत्तुङ्गशरद्घनालीविसंस्थुले व्योमनि बालसन्ध्या  ॥ ३.७३ ॥

प्रत्युप्तमात्रं दिशि देवभर्तुरभ्यक्तखण्डाभ्रतरङ्गमालम्  ।
बभौ विसर्पत्ययसीव तैलं नभस्तले बालपतङ्गतेजः  ॥ ३.७४ ॥

प्रसत्तिनिर्व्यूढसुधामयूखं खमुष्णरश्मावपि रक्तिमूहे  ।
भरं प्रतीच्छन्ति महोदयानां पात्राणि पर्यायवशंवदानि  ॥ ३.७५ ॥

तापिञ्छकल्पः ककुभि प्रतीच्यामाच्छादयामास मृगो मृगाङ्कम्  ।
दूराधिरूढं जनमापदीव प्रकाशमानोऽतिशयादवर्णः  ॥ ३.७६ ॥

प्रदीप्तसन्ध्याग्नि नदद्द्विजौघं निरंशुकध्वस्तपराङ्मुखेन्दु  ।
वियद्विलुप्तोडुकुलं तदाभूच्चक्रान्तराक्रान्तपुरोपमेयम्  ॥ ३.७७ ॥

मिथः कृतालोकमहोत्सवानां कृतारवः सारसदम्पतीनाम्  ।
न बालभानोः किरणादभैषीन्नदीषु नीहारमयोऽन्धकारः  ॥ ३.७८ ॥

ततार संतीर्य हिमान्धकारं तता रसन्ती सरितः खगाली  ।
रक्तारविन्दस्य रजोभिरार्द्रैरक्ता रविं वारिणि वीक्षमाणा  ॥ ३.७९ ॥

स्मरव्ययक्लान्तवलत्पुलिन्दीसर्वाङ्गसंवाहकलाविदग्धः  ।
विलम्ब्य कोशेषु कुशेशयानां ससार कासारतरङ्गवातः  ॥ ३.८० ॥

अतीत्य शैत्यं तटवालुकानां कोष्णासु सस्नुर्मुनयो नदीषु  ।
अपामपूर्यन्त च नैर्झरीणां कुटा गिरिग्रामकुटुम्बिनीभिः  ॥ ३.८१ ॥

जातप्रकाशासु बहिःस्थलीषु प्रकामचारोत्सवजागरूकः  ।
इभो भुवि प्रस्खलदग्रहस्तः सस्मार शय्योदरकुञ्जशय्याम्  ॥ ३.८२ ॥

समेत्य जृम्भानुपदं स्वयूथ्यैर्मिथः क्षणं लीढतुषारलेपाः  ।
प्रतस्थिरे दिग्वलयं विलोक्य यथायथं कच्छभुवः कुरङ्गाः  ॥ ३.८३ ॥

अदृश्यतारात्तरलैः स्थलीषु वनेचराणां पृतना कुरङ्गैः  ।
पपौ रवेः संज्वलितोग्रभासं भुजङ्गमौघः श्रितनाकुरन्ध्रैः  ॥ ३.८४ ॥

स्थलं कुरङ्गीनयनैरनिद्रैरुन्मुक्तमुद्रैर्जलजैर्जलं च  ।
विलोलतारैस्तरलद्विरेफैरुवाह भेदं न मिथस्तदानीम्  ॥ ३.८५ ॥

जृम्भाभराद्दूरविसंगतानां मुद्राविलम्बेन दलावलीनाम्  ।
निर्विश्य निःशेषमलिः परागमगादबद्धः कुमुदाकरेभ्यः  ॥ ३.८६ ॥

विवेश गर्तं गतमुत्तमोहिरुच्चैः पदं सन्ततमुत्तमो हि  ।
आसीन्महः सम्पदि तुङ्गतायां नभो न कैश्चिद्गदितुं गतायाम्  ॥ ३.८७ ॥

नैःसङ्ग्यमालम्ब्यत कैरवेषु यैः शान्तिमद्भिः शनकई रवेषु  ।
सौजन्यमम्भोजगृहे समेतैश्चिराद्द्विरेफैर्जगृहे समे तैः  ॥ ३.८८ ॥

रेजेऽरविन्दैररविन्दबन्धोः संदर्शने दर्शितहर्षवेगैः  ।
विधोर्विषेहे विरहः कथंचिन्निद्रावलम्बात्कुमुदाकरेण  ॥ ३.८९ ॥

ऊहे जलैराहितकोपरागः क्षोभादल्नीनां नलिनीपरागः  ।
व्यसर्जयद्द्यां विवृतापरागः शशी चिरादध्युषितापरागः  ॥ ३.९० ॥

यथा विलुप्तोडुकदम्बकायां बालार्कपादैर्दिवि दीप्यते स्म  ।
तथैव सुप्ताखिलकैरवायां रक्तारविन्दैरभितः सरस्याम्  ॥ ३.९१ ॥

मुखेन भाति स्म सहस्रपत्रं मित्रोदयालोकविकस्वरेण  ।
मञ्जुस्वनानामलिमार्गणानां स्वयंग्रहायैअव्विमुद्रकोशम्  ॥ ३.९२ ॥

श्लथेन केचिद्विविशुर्मुखेन तलेन केचिद्दलसंहतीनाम्  ।
मधूत्सुकानां मधुपव्रजानामब्जेषु न द्वारविनिश्चयोऽभूत् ॥ ३.९३ ॥

लुलोठ धूलीषु पपौ मधूनि पक्ष्माणि लीढानि पुनर्लिलेह  ।
आगन्तवे स्तोकमपि द्विरेफः स्थितो ददौ नान्तरमब्जमध्ये  ॥ ३.९४ ॥

भेजे विनिद्रां नलिनीं न कूलान्न शीलयामास नवार्कभासम्  ।
प्रियां प्रतीयाय तथैव मूढां खगः स्वबोधागमसाभ्यसूयः  ॥ ३.९५ ॥

बहूनसौ पत्ररथस्तपस्वी चकार चाटूनुपकण्ठलीनः  ।
दृशं प्रमीलापगमात्कषायामुन्मीलयामास चिरेण चक्री  ॥ ३.९६ ॥

पारं तुषारक्षणसान्धकारमपि स्मरार्तित्वरितः पवित्री  ।
श्रुतप्रियाह्न्वानरवः प्रतस्थे सीमन्तयन्नब्जवनं विनिद्रम्  ॥ ३.९७ ॥

जगाम भञ्जन्कमलानि कोकः कोकीपरिष्वङ्गमनोरथोत्कः  ।
साप्युत्सुका तत्क्षणमाजगाम विलोकयन्ती वनमुत्पलानाम्  ॥ ३.९८ ॥

कुर्वाणयोः सरसि पद्मवनावनद्धे भिन्नाध्वनोर्वितथमेव गतागतानि  ।
संवादिदिक्पतितयोः पततोः कथंचिद्द्वन्द्वं चिराद्घटितमर्धपथे बभूव  ॥ ३.९९ ॥

व्यस्मर्यतामृतमरीचिकराभितापः प्रातः पतत्रिमिथुनैस्तपनं विलोक्य  ।
जात्यैव शीतलमथोष्णमलं न किंचिच्चित्रा गतिर्जगति जन्तुदशावशेन  ॥ ३.१०० ॥

कर्तव्यनिर्णयविरूढमनःप्रसादशंसिस्मितेन मुखचन्द्रमसा विराजन्  ।
रामः प्रभातपवनाहितवीचिकम्पां पम्पामियाय सरसीं सह लक्ष्मणेन  ॥ ३.१०१ ॥

पार्श्वस्थावरजससम्भ्रमोपनीतप्रत्यग्रस्फुटितविलोहितारविन्दः  ।
सुस्नातः कृतविधिरञ्जसोपतस्थे काकुत्स्थः कनकरसावदातमर्कम्  ॥ ३.१०२ ॥

तौ दीर्घं विधिवदुपास्य पूर्वसन्ध्यां पूष्णीषत्प्रकटितरश्मिबर्बरीके  ।
आसातां रहितमहीरुहोपकण्ठऊद्वेल्लस्तिमितजटावनौ वनान्ते  ॥ ३.१०३ ॥

इत्यभिनन्दकविकृतौ रामचरिते महाकाव्ये मन्त्रविनिश्चयपूर्वकप्रातःस्सन्ध्यावर्णनो नाम तृतीयः सर्गः समाप्तः  ॥

