
यो दुःखहेतुव्युपशान्तिमार्गं प्रदर्शयामास नरामरेभ्यः  ।
तं सत्पथज्ञं प्रणिपत्य बुद्धं शास्त्रं करिष्याम्यभिधर्मदीपम्  ॥ १ ॥
सत्त्वाद्यनन्यथाभावे व्यक्ताभावः प्रसज्यते  ।
तद्विकाराद्विकारित्वं प्रकृतेस्तदभेदतः  ॥ २ ॥
न कर्म स्वकतोत्सर्गात्ज्ञव्यक्तात्मकता मलाः  ।
प्राक्पक्षे मुक्त्यभावश्च द्वितीयेऽन्येऽप्युपप्लवाः  ॥ ३ ॥
रूपस्कन्धो हि नेत्राद्या दशायतनधातवः  ।
धर्मसंज्ञे त्रयस्कन्धाः साविज्ञप्तिर्ध्रुवत्रयाः  ॥ ४ ॥
मनःसंज्ञकमन्योऽपि सप्तविज्ञानधातवः  ।
आयद्वारं ह्यायतनं धातुर्गोत्रं निरुच्यते  ॥ ५ ॥
योगरूप्यानुकूल्यादेर्द्वादशायतनीं मुनिः  ।
बुद्ध्याद्येकत्वधीहान्यै धातूंश्चाष्टादशोक्तवान्  ॥ ६ ॥
षण्णामन्यो न्यतन्त्रत्वात्कारणं यद्धि तन्मनः  ।
रूप्यरूपाश्रयास्तित्वात्पञ्चानां रूप्युदाहृतः  ॥ ७ ॥
स्कन्धायतनधातूनां स्वात्मना संग्रहः स्मृतः  ।
स्वात्मना नित्यमवियोगात्समत्वं चित्तचैतसाम्  ॥ ८ ॥
तदाख्या येऽन्यसूत्रोक्तास्तेषामेष्वेव संग्रहम्  ।
ब्रूयाच्छास्त्रनयाभिज्ञो बुद्ध्यापेक्ष्य स्वलक्षणम्  ॥ ९ ॥
अन्योन्यसंग्रहो ज्ञेयः स्कन्धादीनां यथायथम्  ।
नाध्वस्वपतनादिभ्यो नित्यानां स्कन्धसंग्रहः  ॥ १० ॥
धर्मस्कन्धसहस्त्राणामशीतेरपि संग्रहः  ।
ज्ञेयोऽवतरणेष्वेव तैः सन्मार्गावतारणात् ॥ ११ ॥
धर्मस्कन्धप्रमाणं तु सत्यादेरेकशः कथा  ।
तत्सतत्त्वं तु केषाञ्चिद्वाङ्नामापीष्यते परैः  ॥ १२ ॥
सत्त्वप्रज्ञप्त्युपादानं मौलं षड्धातवो मताः  ।
प्रोक्तास्तद्भेदतो यस्मादस्मिमानो निवर्तते  ॥ १३ ॥
क्लिष्टमेव हि विज्ञानं द्रष्टव्यं जन्मनि श्रयात् ।
खधातुः पृथगाकाशाद्रूपायतनसंग्रहात् ॥ १४ ॥
नभः खलु नभो धातोरासन्नो हेतुरेष तु  ।
भूतानां तानि तज्जस्य रूपस्यैतत्तु चेतसः  ॥ १५ ॥
प्रत्यक्षवृत्तिर्यत्तत्प्रागप्राप्तग्राह्यतोऽपि यत् ।
ततोऽपि यद्दवीयोऽर्थं पटिष्ठमितरादपि  ॥ १६ ॥
सनिदर्शन आद्यार्थः मूर्ताः सप्रतिघा दश  ।
अन्यत्र रूपशब्दाभ्यां त एवाव्याकृता मताः  ॥ १७ ॥
शेषास्त्रिधा इह सर्वेऽपि रूपधातौ चतुर्दश  ।
रसगन्धौ सविज्ञानौ धातू हित्वा त्रयोन्तिमाः  ॥ १८ ॥
सास्रवानास्त्रवा अन्त्यास्त्रयः शेषास्तु सास्रवाः  ।
सालम्बप्रथमाः पञ्च सोपचारास्त्रयस्त्रिधा  ॥ १९ ॥
निर्विकल्पगुणस्वार्थाः अस्मारादनिरूपणात् ।
मनोभौमी स्मृतिः पूर्वो द्वितीयो धीर्निरूपिका  ॥ २० ॥
विज्ञानपञ्चकं कामेष्वेकेन सविकल्पकम्  ।
तस्मादन्यत्त्रिभिः ध्याने प्रथमे चासमाहितम्  ॥ २१ ॥
द्वाभ्यामव्यग्रमेकेन चक्षुःश्रोत्रत्वगाश्रयम्  ।
द्वाभ्यां तदुपरिव्यग्रमेकेनैव समाहितम्  ॥ २२ ॥
उच्छिन्नशुभबीजस्य दर्शनं सविकल्पकम्  ।
कुशलं नास्ति विज्ञानमन्यत्र प्रतिसन्धितः  ॥ २३ ॥
कामेभ्यो वीतरागस्य बालस्याहानिधर्मिणः  ।
द्विधाप्यकुशलं नास्ति क्लिष्टं चार्यस्य नोत्तमम्  ॥ २४ ॥
नाक्लिष्टाव्याकृतं किञ्चिदूर्ध्वभूमिविकल्पकम्  ।
क्लिष्टं विकल्पकं चापि नास्त्यधोभूमिगोचरम्  ॥ २५ ॥
त्रिधेह द्वयमार्यस्य रागिणः सशुभस्य च  ।
न शुभं नापि च क्लिष्टं द्वितीयादिषु दर्शकम्  ॥ २६ ॥
प्रयोगादङ्गसान्निध्यात्सभागत्वाच्च सन्ततेः  ।
प्राग्विज्ञानानुभूतेऽर्थे चेतस्युत्पद्यते स्मृतिः  ॥ २७ ॥
एतद्विपर्ययात्मान्द्यात्क्लेशरोगाभिभूतितः  ।
ज्ञातपूर्वेषु विस्मृतिः संप्रजायते  ॥ २८ ॥
दृष्टं द्वित्रिचतुःपञ्चप्रकारेणापि चेतसा  ।
स्मर्यते सत्तदन्यैश्च नान्योऽन्यं व्योघदृक्क्षये  ॥ २९ ॥
विज्ञानानां तु पञ्चानां यदेकेनानुभूयते  ।
तत्स्मर्यतेऽपि चान्येन तेन खल्वितरैरपि  ॥ ३० ॥
द्व्यव्याकृतानुभूतं यच्चित्तं द्वादशकादिह  ।
व्यारूप्यरूपनिवृतेः स्मर्यतेऽष्टाभिरेव तत् ॥ ३१ ॥
रूपारूप्याप्तनिवृतशुभाभ्यां तु क्रमेण यत् ।
कामाप्ताव्याकृते हित्वा स्मर्यते दशकेन तत् ॥ ३२ ॥
रूपे त्वनिवृताख्येन दृष्टमव्याकृतेन यत् ।
आरूप्याव्याकृते हित्वा तदन्यैः स्मर्यते पुनः  ॥ ३३ ॥
आरूप्याव्याकृतज्ञातं यश्चेतो नवकेन तत् ।
कामाप्ताव्याकृते हित्वा रूपाप्तानिवृतं तथा  ॥ ३४ ॥
चित्ताख्याः सप्त सालम्बा धर्माख्यः संप्रयुक्तकः  ।
अमूर्ता ध्वनिना सार्धमनुपात्ताः नव द्विधा  ॥ ३५ ॥
स्पृश्यं द्विधा सधर्मांशाः सह ता नव भौतिकाः  ।
दश सावयवा मूर्ताः त एव दश संचिताः  ॥ ३६ ॥
रूपगन्धरसस्पर्शाश्च्छेतृच्छेद्यात्मका मताः  ।
दाहकास्तोलकाश्चैते दाह्यास्तोल्यास्त एव वा  ॥ ३७ ॥
पञ्च रूपीन्द्रियात्मानो विपाकोपचयात्मकाः  ।
अमूर्ता नौपचयिकाः त्रिधा शेषाः ध्वनिर्द्विधा  ॥ ३८ ॥
चक्षुस्तदुपलब्धिश्च पृथग्वा सह वाप्नुयात् ।
द्वादशाध्यात्मिका ज्ञेयाः बाह्याष्षड्विषयात्मकाः  ॥ ३९ ॥
त्रयोऽन्त्यास्त्रिविधाः शेषा भावनापथसंक्षयाः  ।
न रूपमस्ति दृग्घेयं नाक्लिष्टं नाविकल्पकम्  ॥ ४० ॥
सभाग एव धर्माख्यः शेषास्तूभयथा स्मृताः  ।
सभागस्तत्सभागत्वे स्वक्रियाभाक्तु तुल्यते  ॥ ४१ ॥
चक्षुः सधर्मधात्वंशं नवधा दृष्टिरूच्यते  ।
पाञ्चविज्ञानकी प्रज्ञा न दृष्टिरनितीरणात् ॥ ४२ ॥
समेघामेघरात्र्यह्नोर्दृश्यं चक्षुर्यथेक्षते  ।
क्लिष्टाक्लिष्टदृशौ तद्वच्छैक्षाशैंक्षे च पश्यतः  ॥ ४३ ॥
चक्षुः पश्यति विज्ञानं विजानाति स्वगोचरम्  ।
आलोचनोपलब्धित्वाद्विशेषः सुमहांस्तयोः  ॥ ४४ ॥
एकस्य चक्षुषः कार्यं विज्ञानमथवा द्वयोः  ।
अप्राप्यार्थं मनश्चक्षुः श्रोत्रं च त्रीण्यतोऽन्यथा  ॥ ४५ ॥
अप्राप्तग्राहिणः सिद्धा दूरासन्नसमग्रहात् ।
प्रदीपादिप्रभावश्चेत्न समं तत्समुद्भवात् ॥ ४६ ॥
सर्वग्रहप्रसंगश्चेन्नायस्कान्तादिदर्शनात् ।
सर्वगत्वाददोषश्चेन्नायोगात्तिलतैलवत् ॥ ४७ ॥
न ह्यूर्ध्वं चक्षुषः कायो न रूपं नाक्षिजं मनः  ।
विज्ञानस्य तु नेत्रार्थस्तौ च कायस्य सवंतः  ॥ ४८ ॥
नोपरिष्टाच्छ्रु तेः कायो न शब्दो न स्वकं मनः  ।
विज्ञानस्य तु निह्रादस्तौ च कायस्य सर्वतः  ॥ ४९ ॥
त्रयाणां त्रीण्यपि स्वानि तनोर्विज्ञानमप्यधः  ।
मनस्त्वनियतं योगिवैश्वरूप्यं प्रदर्शितम्  ॥ ५० ॥
सास्रवानास्राः स्कन्धा ये तूपादानसंज्ञिताः  ।
सास्रवा एव ते ज्ञेयास्तत्साचिव्यक्रियादिभिः  ॥ ५१ ॥
अध्वाद्याः स्कन्धपर्यायाः धर्माद्या वस्तुनः सतः  ।
ये तु सास्रवसंज्ञास्ते प्रोक्ता दुःखादिनामभिः  ॥ ५२ ॥
स्वात्म्यगोचरकार्याणामेकत्वादेकधातुता  ।
चक्षुरादिद्विभावेऽपि द्व्युत्पत्तिः कर्मत्रित्वशात् ॥ ५३ ॥
असाधारणवैशिष्ट्यादैश्वर्यादान्तरङ्गयतः  ।
सत्यप्यनेकहेतुत्वे विज्ञानं तैर्विशेष्यते  ॥ ५४ ॥
नित्यत्वात्कुशलत्वाच्च निर्वाणं द्रव्यमञ्जसा  ।
सारद्रव्येन तेनैको धर्माख्यो द्रव्यवान्मतः  ॥ ५५ ॥
प्रथमं निर्मलं चित्तमसाभाग्यात्क्षणः स्मृतः  ।
तेनाद्भुतक्षणेनैते क्षणिकाः पश्चिमास्त्रयः  ॥ ५६ ॥
घ्राणं जिह्वा च कायश्च तुल्यार्थग्राह्यदस्त्रयम्  ।
पश्चिमस्याश्रयोऽतीतः पञ्चानां तैः सहापि च  ॥ ५७ ॥
निश्रित्य खल्वनागम्यं निश्रयांश्चतुरोऽथ वा  ।
अनास्रवेण मार्गेंण चक्षुर्धातुर्निरुध्यते  ॥ ५८ ॥
अनागम्यं तु निश्रित्य गन्धधातुर्निरुध्यते  ।
मनोधातुरनागम्यं यदि वा सप्तनिश्रयात् ॥ ५९ ॥
अनागम्यं तथैवाद्यं चक्षुर्विज्ञानसंज्ञकः  ।
धर्मधातोर्विचित्रत्वाद्यथायोगं विनिर्दिशेत् ॥ ६० ॥
चक्षुर्धातुं हि रूपाप्तं परिजानन् पृथग्जनः  ।
कृत्स्नाद्रूपमयाद्धातोर्वैराग्यमधिगच्छति  ॥ ६१ ॥
तस्मादनुशयान्धातोरेकत्रिंशज्जहाति च  ।
पर्यादत्ते न किञ्चित्तु संयोजनमसौ तदा  ॥ ६२ ॥
रूपवैराग्यमाप्नोति जहात्यनुशयत्रयम्  ।
तदा संयोजनं त्वार्यः पर्यादत्ते न किञ्चन  ॥ ६३ ॥
चक्षुर्विज्ञानधातुं तु परिजानंस्तमेव च  ।
परिजानात्यवश्यं च ब्रह्मलोकाद्विरज्यते  ॥ ६४ ॥
न तु संयोजनं किञ्चित्पर्यादत्ते तदा ह्यसौ  ।
गन्धधातुं रसाख्यं च परिजानन् पृथग्जनः  ॥ ६५ ॥
कामवैराग्यमाप्नोति ध्रुवं ह्यनुशयानपि  ।
तदा जहाति षट्त्रिंशद्वर्तिसंयोजनत्रयम्  ॥ ६६ ॥
आर्यस्तु कामवैराग्यं करोत्यनुशयानपि  ।
चतुरः परिजानाति पर्यादत्तेऽपि च त्रयम्  ॥ ६७ ॥
परिजानन्मनोधातुमारूप्येभ्यो विरज्यते  ।
जहात्यनुशयांस्त्रींश्च पर्यादत्ते त्रयं तथा  ॥ ६८ ॥
परिजानन्खलु प्रीर्ति तामेव प्रजहात्यसौ  ।
आभास्वराच्च वैराग्यं याति हन्ति तु नास्रवान्  ॥ ६९ ॥
परिजानन्सुखं योगी प्रजहाति तदेह च  ।
शुभकृत्स्नाच्च वैराग्यं याति क्लेशान्न हन्ति तु  ॥ ७० ॥
द्विविज्ञेयाः गुणाः पञ्च हेतुः सर्वे क्षराक्षराः  ।
अन्यत्र धर्मधात्वर्धाच्छड्बाह्या नेन्द्रियात्मकाः  ॥ ७१ ॥
द्वाविंशतिप्रकारस्य कृत्स्नस्येन्द्रियपर्वणः  ।
संक्षेपेणाभिधास्यन्ते धर्मा निर्वचनादयः  ॥ ७२ ॥
नाम्ना द्वाविंशतिस्तानि द्रव्यतो दश सप्त च  ।
यस्मान्नान्यद्द्वयं कार्यात्सुखादिनवकत्रयम्  ॥ ७३ ॥
नामसल्लक्षणाभावात्तन्नाम्नः सार्थकत्वतः  ।
त्रयाणां वर्गवृत्तित्वेऽप्यर्थमभ्येष्यते परैः  ॥ ७४ ॥
विशिष्टबुद्धिहेतुत्वादाधिपत्यविशेषतः  ।
कायेन्द्रियाद्विशिष्टत्वं द्वयोर्नेत्रेन्द्रियादिवत् ॥ ७५ ॥
ऐश्वर्यार्थो विपश्चिद्भिरिन्द्रियार्थोऽभिधीयते  ।
स्वार्थव्यक्तिषु पञ्चानां चतुर्णां त्वर्थयोर्द्वयोः  ॥ ७६ ॥
स्वगोचरोपलब्ध्यादावीशित्वमपरे विदुः  ।
स्वार्थविज्ञान एवान्य आहुः पण्डितमानिनः  ॥ ७७ ॥
क्लेशोत्पत्तौ सुखादीनां श्रद्धादीनां गुणाप्तिषु  ।
फलसंक्लेशसंभारविशुद्धित्वादनुक्रमः  ॥ ७८ ॥
सत्त्वाख्या सत्त्ववैचित्र्यं धृतिः क्लेशोद्भवश्च यैः  ।
मार्गोपायः फलप्राप्तिस्तेषामिन्द्रियता मता  ॥ ७९ ॥
स्पर्शाश्रयोद्भवाधारसंभोगत्वाच्चतुर्दश  ।
स्वर्गापवर्गहेतुत्वात्तदन्यद्वेन्द्रियाष्टकम्  ॥ ८० ॥
छन्दं वीर्याङ्गभूतत्वात्स्पर्शो वित्त्यनुबृंहणात् ।
संज्ञा प्रज्ञाभिभूतत्वान्नेन्द्रियं मुनिरभ्यधात् ॥ ८१ ॥
श्रद्धादीनां विदां चैव दोषः शुद्धौ मलोदये  ।
प्रधानत्वान्मनस्कारो नेन्द्रियं समुदाहृतम्  ॥ ८२ ॥
संभावनानुकूलत्वादधिमोक्षोऽपि नेन्द्रियम्  ।
कालान्तरफलोत्पादसंदेहाभ्यां न चेतना  ॥ ८३ ॥
नाप्रमादोऽप्यसौ वीर्यात्, न ह्रीः प्रागल्भनिग्रहात् ।
नोपेक्षा नापि चालोभो वीर्यश्रद्धाभिभूतितः  ॥ ८४ ॥
न प्रस्रब्धिर्विदौत्कट्याद्विनिन्द्यत्वाच्च नास्रवाः  ।
जात्यादयो न पारार्थ्यात्निष्क्रियत्वान्न निर्वृतिः  ॥ ८५ ॥
कायस्य बाधनं दुःखं दौर्मनस्यं तु चेतसः  ।
सुखं च सुमनस्ता च सातं शारीरमानसम्  ॥ ८६ ॥
वैशिष्ट्यान्मानसं सातं सुखं क्वचिदुदाहृतम्  ॥ ८७ ॥
षट्सु भूमिषु विज्ञेयं नीरजस्काद्यमिन्द्रियम्  ।
तदन्ये निर्मले त्वक्षे द्रष्टव्ये नवभूमिके  ॥ ८८ ॥
दौर्मनस्यं द्विहातव्यं मनोवित्तित्रयं त्रिधा  ।
नवाभ्यासप्रहेयाणि द्विधा पञ्च न तु त्रयम्  ॥ ८९ ॥
पूर्वं क्रमोद्भवैः कामे विपाको लभ्यते द्वयम्  ।
अन्यैः षट्सप्त वाष्टौ वा षड्रूपे अन्त्ये तु जीवितम्  ॥ ९० ॥
म्रियमाणैर्निरोध्यन्ते त्रीण्यन्ते अष्टौ तु मध्यमे  ।
दशाष्टौ नव चत्वारि कामे पञ्च शुभानि वा  ॥ ९१ ॥
आद्यन्तलाभो नवभिः सप्ताष्टाभिश्च मध्ययोः  ।
एकादशभिराप्तिस्तु फलस्यान्त्यस्य हानितः  ॥ ९२ ॥
स्वस्य धातोः परिज्ञानं स्वविपक्षदृशा पथा  ॥ ९३ ॥
कामधातुपरिज्ञानं प्रायः सप्तभिरिष्यते  ।
समलैर्निर्मलैस्त्वर्थैरष्टाभिरभिधीयते  ॥ ९४ ॥
रूपधातुपरिज्ञानमिष्टं दशभिरिन्द्रियैः  ।
अन्त्यधातुपरिज्ञानमेकादशभिरुच्यते  ॥ ९५ ॥
सर्वसत्त्वास्त्रिधातुस्था उपेक्षायुर्मनोऽन्विताः  ।
त्वक्स्त्रीत्वव्यञ्जनैः कामे रूपिणश्चक्षुरादिभिः  ॥ ९६ ॥
कामिनः खलु दुःखेन तद्रागी दुर्मनस्तया  ।
ऊर्ध्वजस्तु सुखेनार्यः शुभाह्वाधरजौ तथा  ॥ ९७ ॥
प्रीत्याभाह्वाधरोद्भूतौ शुभैः स शुभमूलकः  ।
शैक्षाभ्यां मोक्षमार्गस्थौ अशैक्षोऽर्हन् स्वमार्गगः  ॥ ९८ ॥
उपेक्षायुर्मनोयुक्तोऽवश्यं त्रयसमन्वितः  ।
चतुर्भिः कायसुखवान् चक्षुष्मानपि पञ्चभिः  ॥ ९९ ॥
स्त्रीन्द्रियाद्यन्वितोऽष्टाभिः दुःखी युक्तस्तु सप्तभिः  ।
एकादशभिरन्त्याभ्यां सप्त षड्भिस्तदाद्यवान्  ॥ १०० ॥
त्रिद्वीपनरकोत्पन्ना मिथ्यात्वनियता अपि  ।
बहुभिः ह्येकान्नविंशत्या स्वल्पैरष्टाभिरन्विताः  ॥ १०१ ॥
अन्तराभविकप्रेततिर्यक्श्रद्धानुसारिणः  ।
त्र्यधिकैर्दशभिर्युक्ता दशभिर्वा नवाधिकैः  ॥ १०२ ॥
सम्यक्त्वनियता ये तु ये च श्रद्धाधिमुक्तिकाः  ।
त एकादशभिर्युक्ता दशभिर्वा नवाधिकैः  ॥ १०३ ॥
प्रज्ञाविमुक्तनामार्हत्कायसाक्ष्युभयाह्वयाः  ।
अक्षैकादशकोपेता यदि वाष्टादशान्विताः  ॥ १०४ ॥
कामदेवा मृताः स्वल्पैर्दशभिः सप्तकाधिकैः  ।
त एवैकोनविंशत्या युक्ता बहुभिरिन्द्रियैः  ॥ १०५ ॥
द्विर्ध्यान जास्तु सर्वाल्पैर्दशभिः पञ्चकाधिकैः  ।
दशभिः सचतुष्कैस्तु शुभकृत्स्नाः समन्विताः  ॥ १०६ ॥
बृहत्फला हि अत्यल्पैस्त्रयोदशभिरन्विताः  ।
युक्ताः षोडशभिस्त्वेते सर्वभूरिभिन्द्रियैः  ॥ १०७ ॥
अष्टाभिर्दशभिः सैकैरारूप्याः स्वल्पभूरिभिः  ।
सदेवकौरवाः सत्त्वास्त्रयोदशभिरन्विताः  ॥ १०८ ॥
अष्टाभिर्निःशुभो युक्तो दशभिर्वा त्रयाधिकैः  ।
द्विलिङ्गाः पश्चिमैः स्वल्पैर्विशत्याप्येकया परम्  ॥ १०९ ॥
सप्तद्रव्याविनिर्भागी परमाणुर्बहिर्गतः  ।
कामेष्वेकाधिकः काये द्व्यधिकश्चक्षुरादिषु  ॥ ११० ॥
एवं रूपेऽपि विज्ञेयो हित्वा गन्धरसद्वयम्  ।
चित्तं चैतसिकैः सार्धं संस्कृतं तु स्वलक्षणैः  ॥ १११ ॥
दशधर्मा महाभौमा वित्संज्ञाचेतनास्मृतिः  ।
छन्दः स्पर्शोऽधिमोक्षश्च धीः समाधिर्मनस्कृतिः  ॥ ११२ ॥
श्रद्धापेक्षाप्रमादश्च प्रस्रब्धिर्ह्रीरपत्रपा  ।
मूलवीर्यमहिंसा च शुभभूका दशस्मृताः  ॥ ११३ ॥
स्त्यानं प्रमत्तिराश्रद्ध्यमालस्यं मूढिरुद्धतिः  ।
क्लिष्टे षटशुभे तु द्वे आह्रीक्यमनपत्रपा  ॥ ११४ ॥
मायाशाठ्यमदक्रोधविहिंसेर्ष्याप्रदष्टयः  ।
सूक्ष्मोपनाहमात्सर्याण्यल्पक्लेशभुवो दश  ॥ ११५ ॥
पृथिव्यादि यथा द्रव्यं नीलादिगुणयोगतः  ।
तैस्तैर्विशेष्यते शब्दैश्चैत्तयोगान्मनस्तथा  ॥ ११६ ॥
भूतभौतिकनानात्वं स्वरूपेहाकृतं यथा  ।
तथैव चित्तचैत्तानां पृथक्त्वमुपधार्यताम्  ॥ ११७ ॥
यथा संबन्धिसंबन्धाद्विकारोऽम्भसि लक्ष्यते  ।
तथा संसर्गिसंसर्गाच्चेतोविकृतिरीक्ष्यताम्  ॥ ११८ ॥
गुणो विशेषणं धर्मो मात्रावृत्तिस्तथाश्रयी  ।
इत्येवमादयः शब्दाः प्रधानापेक्षवृत्तयः  ॥ ११९ ॥
चित्तं प्रधानमेतेषां वस्तुमात्रग्रहादिभिः  ।
बीजं चैतत्प्रवृत्तीनां शुद्धिसंकरयोरपि  ॥ १२० ॥
अभ्युद्गच्छति कामाप्तं धर्मैर्द्वादशभिः सह  ।
अक्लिष्टाव्याकृतं चित्तं रश्मिवानिव रश्मिभिः  ॥ १२१ ॥
तथाष्टादशभिश्चित्तैर्निवृतं जायते मनः  ।
द्वाविंशत्या सहावश्यं शुभं भवति मानसम्  ॥ १२२ ॥
चेतसोस्सह विंशत्या चित्तमुत्पद्यतेऽशुभम्  ।
दृङ्मोहमात्रयुक्तं यत्क्रोधाद्यैस्त्वधिकं वदेत् ॥ १२३ ॥
सर्वत्र संभवान्मिद्धं यत्र स्यात्तत्र निर्दिशेत् ।
तद्वदेव च कौकृत्यमधिकं गणयेत्क्वचित् ॥ १२४ ॥
साशुभं मिद्धकौकृत्यं रूपधातौ न विद्यते  ।
ध्यानान्तरे वितर्कश्च विचारश्चापि नोपरि  ॥ १२५ ॥
संप्रयुक्तः संस्कारः समता यस्य पञ्चधा  ।
विप्रयुक्तश्च बोद्धव्यः समता यस्य नास्त्यसौ  ॥ १२६ ॥
विशिष्टानामसद्भावात्प्रसंगो नास्ति रूपिणाम्  ।
संस्कारग्रहणाच्चैव खादीनां न प्रसज्यते  ॥ १२७ ॥
प्राप्त्यादयस्तु संस्कारा विप्रयुक्तास्त्रयोदश  ।
आप्तोक्तिस्वक्रियालिङ्गा लिङ्गमेषां गदिष्यते  ॥ १२८ ॥
राप्तिः समन्वितिर्लब्धिर्धर्मवत्ता व्यवस्थितिः  ॥ १२९ ॥
श्रुतचिन्तामयानां च समापत्तिद्वयस्य च  ॥ १३० ॥
निःक्लेशसंस्कृतापूर्वं शुभानां तु रजस्वताम्  ।
आदिलाभे सह प्राक्च तदूर्ध्वं वा त्रिधेष्यते  ॥ १३१ ॥
क्लिष्टाणां कुशलानां च तदन्येषां त्रिधा मता  ।
निवृताव्याकृता ज्ञाननिर्माणमनसां तथा  ॥ १३२ ॥
निर्वाणस्यादितो लाभे नित्यस्यान्यस्य सर्वदा  ।
अजा तवर्तमाना च कदाचित्तु त्रिधेष्यते  ॥ १३३ ॥
एकार्थरुचिहेतुर्यः सत्त्वानां स सभागता  ।
आसंज्ञिकं विपाको यच्चित्तोपच्छेद्यसंज्ञिषु  ॥ १३४ ॥
शुभासंज्ञिसमापत्तिर्ध्यानेऽन्त्ये चित्तरोधिनी  ।
निःसृतीच्छाप्रवृत्तित्वात्नार्यस्य आप्या प्रयोगतः  ॥ १३५ ॥
निरोधाख्या तु विज्ञेया विजिहीर्षोर्भवाग्रजा  ।
शुभार्यस्य प्रयोगाप्या द्विवेद्यानियता मता  ॥ १३६ ॥
चेतश्चतुष्टयायोगादागमादुपपत्तितः  ।
निर्वेदितमनोभावात्सिद्ध्यतीयमचित्तिका  ॥ १३७ ॥
गतिप्रज्ञप्त्युपादानमायुश्चित्तोष्मणोः स्थितिः  ।
आगमाद्युक्तितश्चैव द्रव्यतस्तत्सदिष्यते  ॥ १३८ ॥
जातिः स्थितिर्जरानाशः संस्कृताङ्कचष्टतुयी  ।
चत्वारि स्थितिनास्तित्वे हेतुत्वाद्यप्रसिद्धितः  ॥ १३९ ॥
शक्तिहानेर्जरासिद्धिः नान्यत्वात्परिणामिता  ।
एककारित्रनाशाभ्यां शक्तिहानिः प्रसिद्ध्यति  ॥ १४० ॥
सति जन्मनि तद्भावाद्द्रव्यकारित्रनाशतः  ।
आगमादुपपत्तेश्च विनाशोऽपि सहेतुकः  ॥ १४१ ॥
वाक्छब्दाधीनजन्मानः स्वार्थप्रत्यायनक्रियाः  ।
संज्ञाद्यपरनामानस्त्रयो नामादयः स्मृताः  ॥ १४२ ॥
अन्ये नामादयः शब्दादप्राप्तार्थप्रकाशनात् ।
अनित्यास्ते तु विज्ञेयाः सापेक्षार्थविभावनात् ॥ १४३ ॥
स्वरूपं वेदयंश्च्छब्दो व्यञ्जनादीनि च ध्रुवम्  ।
अर्थप्रत्यायकः प्राज्ञर्भक्तिकल्पनयोच्यते  ॥ १४४ ॥
परमाणुस्वभावत्वाद्घोषैकत्वं न युज्यते  ।
तादात्म्यं प्रतिघातित्वात्तत्सिद्धिर्वरणादिभिः  ॥ १४५ ॥
स्फोटाख्यो नापरो घोषाच्छब्दो नित्यः प्रसिद्ध्यति  ।
क्रमवृत्तेर्न शब्देन कश्चिदर्थोऽभिधीयते  ॥ १४६ ॥
न श्रुत्या श्रूयते शब्दस्तदन्या च गतिः श्रुतेः  ।
यो ब्रूयात्स स्वमात्मानं विद्वद्भिरपहासयेत् ॥ १४७ ॥
प्रतिद्योत्यं यथायोगं नियतानियताश्च ते  ।
नियतोद्भावनाद्बुद्धः सर्वज्ञ इति गम्यते  ॥ १४८ ॥
सत्त्वाख्याः कामरूपाप्ता निष्यन्दाव्याकृतास्तथा  ।
तथैव च विपाकश्च साभाग्यं प्राप्तयो द्विधा  ॥ १४९ ॥
सत्त्वाख्योपद्रवाभावान्न चतुर्थेऽस्ति सूत्रतः  ।
विमानस्य समत्वस्य प्रध्वंसान्नित्यता कुतः  ॥ १५० ॥
सप्त तेजोभिरेकाद्भिर्गतेऽद्भिः सप्तके पुनः  ।
तेजसा सप्तकान्त्यैका वायुसंवर्तनी ततः  ॥ १५१ ॥
आग्नेयात्सप्तकादेकः पावनीकिमनन्तरम्  ।
आयुष्परिग्रहादेवं शुभकृत्स्नायुरेधनम्  ॥ १५२ ॥
वातादिदोषसाधर्म्यात्सत्त्वानां तद्विनाशकाः  ।
आध्यात्मिकेति सारूप्यान्न भूसंवर्तनी मता  ॥ १५३ ॥
सत्त्वोपपत्तिहेतूनां विपत्संपद्विधायिनाम्  ।
लोकवचित्र्यकर्तृणां कर्म हेतुरितीष्यते  ॥ १५४ ॥
कायिकं वाङ्मयं चैव चेतनाख्यं च मानसम्  ।
कर्माण्येतानि लोकस्य कारणं नेश्वरादयः  ॥ १५५ ॥
वैश्वरूप्यात्क्रमोत्पादात्तद्वदन्यत्प्रसङ्गतः  ।
नान्यापेक्षा तपोयोगो पक्षहान्यादिदोषतः  ॥ १५६ ॥
कर्मणां बोध्यते शक्तिर्विधिकालग्रहादिभिः  ।
यतोऽतस्तेषु ताच्छब्द्यं गौण्या वृत्त्या प्रयुज्यते  ॥ १५७ ॥
पूर्वे विज्ञप्त्यविज्ञप्ती चेतना मानसी क्रिया  ॥ १५८ ॥
अन्नमत्यग्निनिर्दग्धं यथा स्थाली च संस्कृता  ।
पापदृष्टेस्तथा शीलं शाठ्येर्ष्यादिक्षतात्मनः  ॥ १५९ ॥
संवृत्सद्दृष्ट्युपेतातो भिक्षुत्वं परमार्थतः  ।
एकसम्पत्तु संवृत्या द्वयाभावे द्विधापि न  ॥ १६० ॥
विगतावणे ज्ञाने बुद्धोक्तेर्मुख्यकल्पना  ।
तदाश्रये फले चापि विज्ञेया गुणकल्पना  ॥ १६१ ॥
शाश्वतत्वशुभत्वाभ्यां सर्वानर्थनिवृत्तितः  ।
मुख्यकल्पनया तद्वद्धर्मो निर्वाणमुच्यते  ॥ १६२ ॥
आर्याः शिष्यगुणाः संघस्तथैव परमार्थतः  ।
एतान्यो याति शरणं स याति शरणत्रयम्  ॥ १६३ ॥
मिथ्याचारः सतां गर्ह्यात्परत्राकरणाप्तितः  ।
पापिष्ठत्वान्मृषावादो मद्यपानं स्मृतिक्षयातू  ॥ १६४ ॥
सर्वेभ्यो वर्तमानेभ्यो द्विविधेभ्योऽपि कामजः  ।
त्रिकालेभ्यस्तु मौलेभ्यो लभ्येते भावनामयौ  ॥ १६५ ॥
सर्वेभ्यः सत्त्वजातिभ्यः संवरो वाङ्गकारणैः  ।
सर्वेभ्यो संवराङ्गेभ्यः सत्त्वेभ्यश्च न कारणैः  ॥ १६६ ॥
क्रिययासंवरप्रप्तिः स हाभ्युपगमेन वा  ।
अविज्ञप्तिरतोऽन्यस्याः क्षेत्राङ्गादिविशेषतः  ॥ १६७ ॥
कामाप्तसंवरत्यागः शिक्षानिक्षेपणादिभिः  ।
पतनीयरपीत्येके तन्नेत्यन्ये त्वयोगतः  ॥ १६८ ॥
अयोगो नांशुविध्वंसात्पटद्रव्यं विनश्यति  ।
सूत्रे ध्वंसोक्तिरन्यार्था यथेर्ष्याशठनादिषु  ॥ १६९ ॥
सद्धर्मान्तर्द्धितोऽन्येऽन्ये नापूर्वाप्रतिलम्भतः  ।
भूसंचारेण हान्या च त्यज्यते ध्यानजं शुभम्  ॥ १७० ॥
तथारूप्याप्तमार्यन्तु फलाप्त्यक्षविहानिभिः  ।
असंवरो दमप्राप्तिर्जीवितोत्सर्जना दिभिः  ॥ १७१ ॥
चित्तवेगादिविच्छेदैरविज्ञप्तिस्तु मध्यमा  ।
कामाप्तं कुशलं नाम त्रिभिर्मूलच्छिदादिभिः  ॥ १७२ ॥
प्रतिपक्षोदयात्क्लिष्टं त्रिधात्वाप्तं विहीयते  ।
सर्वे कामेषु रूपे द्वावेकोऽरूपिषु लाभतः  ॥ १७३ ॥
यदिष्टफलदं कर्म कुशलं तदुदाहृतम्  ।
विपर्ययेणाकुशलमव्याकृतमतोऽन्यथा  ॥ १७४ ॥
कामाप्तं प्रथमं पुण्यमपुण्यमशुभात्मकम्  ।
ऊर्ध्वभूमिकमानेज्यं विपाकं प्रत्यनेजनात् ॥ १७५ ॥
सुखवेद्यं शुभं कर्म ध्यानादर्वाक्तुरीयकात् ।
उपेक्षावेद्यमन्यत्र दुःखवेद्यन्तु पापकम्  ॥ १७६ ॥
अधोऽपि मध्यमं कर्म ध्यानेनान्त्येपि निर्वृतेः  ।
युगपत्त्रिविपाकेष्टेर्ध्यानान्तरविपाकतः  ॥ १७७ ॥
पुनश्चतुर्विधं कर्म दृष्टवेद्यादिभेदतः  ।
जन्मनस्त्रिभिराक्षेपो दृष्टधर्माह्वयादृते  ॥ १७८ ॥
चतुर्णामपि चाक्षेपः सर्वत्र नरकादृते  ।
न तत्रेष्टफलाभावाच्छुभं यस्माद्विपच्यते  ॥ १७९ ॥
नोत्पद्यवेद्यकृत्तत्र यद्विरक्तः पृथग्जनः  ।
स्थिरो नापरकृच्चार्यश्चलोऽपि भवमूलयोः  ॥ १८० ॥
यदार्त्ररौद्रचित्तेन कर्माभीक्ष्णं निषेव्यते  ।
सत्क्षेत्रे क्रियते यच्च फलं तस्य नियम्यते  ॥ १८१ ॥
क्षेत्राशयविशेषाच्च फलं सद्यो विपच्यते  ।
निरोधव्युत्थितादौ च सद्यः कालफलक्रिया  ॥ १८२ ॥
तद्भूम्यपुनरुत्पत्तेः विपाकनियतं च यत् ।
तच्च दृष्टफलं विद्यात्कर्मादः परिपूरकम्  ॥ १८३ ॥
कुशलस्याविचारस्य चैतसिक्येव वेदना  ।
विपाकः कायिकी त्विष्टा दुःखवेद्यस्य कर्मणः  ॥ १८४ ॥
सपाकमशुभं कृष्णं सपाकं रूपजं सितम्  ।
शुभाशुभं द्विधा कामे निर्मलं तत्प्रहाणकृत् ॥ १८५ ॥
चसस्रो दृक्पथा दृष्टौ चेतनाभावनापथात् ।
आनन्तर्यपथाः कामे कर्मैतत्कृष्णनाशकृत् ॥ १८६ ॥
नवमे चेतना या तु सा कृष्णाकृष्णयाघातिनी  ।
अन्तानन्तर्यमार्गस्था ध्याने ध्याने सितस्य तु  ॥ १८७ ॥
कायाद्यकुशलं कर्म सर्वं दुश्चरितं मतम्  ।
अभिध्यादीन्यपि त्रीणि मनोदुश्चरितत्रयम्  ॥ १८८ ॥
शुभं तत्सानभिध्यादि प्रोक्तं सुचरितत्रयम्  ।
द्वयंमौलमदः कर्म मार्गा दश शुभाशुभाः  ॥ १८९ ॥
कारिताः षडविज्ञप्तिर्द्व्यात्मैकस्तेऽपि षट्कृताः  ।
शुभाः सप्त द्विधा ज्ञेया एकधैते समाहिताः  ॥ १९० ॥
या सामन्तेष्वविज्ञप्तिः पृष्ठेषु तु विपर्ययः  ।
प्रयोगस्तु त्रिमूलोत्थः अभिध्याद्यास्त्रिमूलजाः  ॥ १९१ ॥
कुशलाः प्रयोगपृष्ठाश्च कुशलत्रयमूलजाः  ।
द्वेषेण वधपारुष्यव्यापत्तीनां समापनम्  ॥ १९२ ॥
स्तेयस्यान्याङ्गनायातेरभिध्यायाश्च लोभतः  ।
मिथ्यादृशस्तु मोहेन तदन्येषां त्रिभिर्मतम्  ॥ १९३ ॥
चतुर्णामप्यधिष्ठानं ज्ञेयमेषां यथाक्रमम्  ।
प्राणिनश्चाथ भोगाश्च नामरूपं च नाम च  ॥ १९४ ॥
प्राणातिपातो धीपूर्वमभ्रान्त्या परमारणम्  ।
अत्यक्तान्यधनादानमदत्तादानमुच्यते  ॥ १९५ ॥
परस्त्रीगमनं काममिथ्याचारो विकल्पवान्  ।
अर्थज्ञायान्यथावादो द्रोहबुद्ध्या मृषावचः  ॥ १९६ ॥
दृष्टया श्रुत्यादिभिश्चाक्षैर्मनसा यच्च गृह्यते  ।
दृष्टं श्रुतं मतं ज्ञातमित्युक्तं तद्यथाक्रमम्  ॥ १९७ ॥
पैशुन्यं भेदकृद्वाक्यं पारुष्यं तु यदप्रियम्  ।
क्लिष्टं संभिन्नलापित्वमन्ये गीतकथादिवत् ॥ १९८ ॥
परस्वासत्स्पृहाभिध्या व्यापादः सत्त्वगोचरः  ।
विद्वेषानानन्तदृष्टिस्तु मिथ्यादृष्टिरहेतुका  ॥ १९९ ॥
चेतना न क्रियामार्गस्तैस्तु सत्ता प्रवर्तते  ।
युगपद्यावदष्टाभिरशुभैश्चेतनैः सह  ॥ २०० ॥
शुभैस्तु दशभिर्यावत्सार्धं नैकाष्टपञ्चभिः  ।
विलापद्वेषपारुष्याण्युषन्ति नरके द्विधा  ॥ २०१ ॥
तद्वदेव मताभिध्या मिथ्यादृष्टिस्तथैव च  ।
अभिध्यादित्रयं तद्वत्कुरौ प्रलपनं द्विधा  ॥ २०२ ॥
अशुभास्तु दशान्यत्र सर्वत्र कुशलास्त्रयः  ।
आरूप्यार्यासंज्ञिनां च रूपिणः सप्त लाभतः  ॥ २०३ ॥
कुरून्सनरकान्हित्वा सर्वत्रान्यत्र ते द्विधा  ।
सर्वे विपाकनिष्यन्दाधिपत्यफलदा दश  ॥ २०४ ॥
दुःखोपसंहृतेर्दुःखमल्पायुष्ट्वन्तु मारणात् ।
तेजोनाशात्कृशौजस्त्वमिदं तत्त्रिविधं फलम्  ॥ २०५ ॥
आनन्तर्यपथे कर्म फलवत्पञ्चभिः फलैः  ।
चतुर्भिस्त्वमलेनार्यं तद्वदन्यच्छभाशुभम्  ॥ २०६ ॥
ततोऽन्यन्निर्मलं ज्ञेयं त्रिभिरव्याकृतं तथा  ।
फलं शुभस्य चत्वारि द्वे त्रीणि च शुभादयः  ॥ २०७ ॥
शुभाद्यास्त्वशुभस्य द्वे त्रीणि चत्वारि च क्रमात् ।
अव्याकृतस्य ते तु द्वे त्रीणि त्रीणि शुभादयः  ॥ २०८ ॥
सर्वे चत्वार्यतीतस्य मध्यमस्य च भाविनः  ।
मध्यमा द्वे स्वकस्यैव त्रीण्यनागामिजन्मनः  ॥ २०९ ॥
चत्वार्येकभुवो द्वे वा त्रीणि चापरभूमिकाः  ।
शैक्षाद्यास्त्रीणि शैक्षस्य त एवाशैक्षकर्मणः  ॥ २१० ॥
एकं त्रीणि द्वयं चैव शैक्षाद्याः पश्चिमस्य तु  ।
द्वे द्वे पञ्च यथासंख्यं दृग्घेयस्य तु कर्मणः  ॥ २११ ॥
त्रीणि चत्वारि चैकं च दृष्टिहेयादयः स्मृताः  ।
ते त्वभ्यासप्रहेयस्य द्वे चत्वारि त्रिधा मताः  ॥ २१२ ॥
क्रमादेकद्विचत्वारि ते त्वहेयस्य कर्मणः  ।
एकेनाक्षिप्यतेजन्म भूरिभिः परिपूर्यते  ॥ २१३ ॥
कुशलं वाथवा पापं यदतीतं ददत्फलम्  ।
स्वं कायवाङ्मनस्कर्म सा कर्मस्वकता मता  ॥ २१४ ॥
संवृत्या स्कन्धसन्ताने तत्क्रियाफलदर्शनात् ।
कर्तृता भोक्तृता चोक्ता निषिद्धा शाश्वतस्य तु  ॥ २१५ ॥
स्यात्कर्मस्वकता नास्ति तस्य चेति चतुष्किका  ।
प्रथमा तत्फलस्थस्य विहानात्तस्य कर्मणः  ॥ २१६ ॥
द्वितीया तत्फलस्थस्य कर्मणा तेन चान्वयात् ।
तृतीयोभययुक्तस्य चतुर्थ्यनुभयस्य तु  ॥ २१७ ॥
स्यात्कर्मस्वकता नापि तत्फलं वेदयिष्यति  ।
तत्फलावस्थितस्याद्या ज्ञेया तच्चरमे फले  ॥ २१८ ॥
द्वितीया ध्रुवपाकस्य तद्विपाकानवस्थिते  ।
तृतीया द्वयसद्भावा चतुर्थी तूभयं विना  ॥ २१९ ॥
स्यात्कर्मणान्वितश्चैव नो च तत्फलवेदनम्  ।
आद्या दत्तविपाकेन निरुद्धानागतादिना  ॥ २२० ॥
द्वितीया तु विहीनेन ध्रुवपाकेन कर्मणा  ।
तृतीया द्वयमुक्तस्य चतुर्थी तु द्वयादृते  ॥ २२१ ॥
अयुक्तविहितं कर्म क्लेशोपक्लेशदूषितम्  ।
शिक्षालिङ्गाद्यपेतं च केचिदाहुर्विपश्चितः  ॥ २२२ ॥
बोधिसत्त्वः कुतो यावदविवर्त्यमना यतः  ।
बध्नाति बोधिसन्नाहमङ्गीकृत्वा जगद्धितम्  ॥ २२३ ॥
यदा लाक्षणिकं कर्म प्रकरोत्यनपायगः  ।
महाकुलः समग्राक्षः स्वपर्षत्संग्रहे रतः  ॥ २२४ ॥
पुमाञ्जातिस्मरो वाग्मी प्रज्ञावीर्यक्रियान्वितः  ।
तदा देवमनुष्याणामभिव्यक्तिं निगच्छति  ॥ २२५ ॥
स हि त्रिभिरसंख्येयैर्धर्मकायगुणार्णवम्  ।
प्रचिनोति तदाधारं कायं कल्पशतेन तु  ॥ २२६ ॥
द्वात्रिंशल्लक्षणोपेतमशीतिव्यञ्ज नोज्ज्वलम्  ।
द्विषतामपि यं दृष्ट्वा मनः सद्यः प्रसीदति  ॥ २२७ ॥
युगान्तवायुना मेरुः वह्निना वरुणालयः  ।
वज्रेण ध्वस्यते वज्रमविकारि तु तन्मनः  ॥ २२८ ॥
कामाप्तं षष्ठजं त्रेधा कृपाश्रद्धापरम्परम्  ।
बुद्धोत्पादे नरः स्त्री वा तदाद्यं चित्तमश्नुते  ॥ २२९ ॥
सर्वेभ्यः सर्वदा सर्वं वदतो दानपूरणम्  ।
मरणेऽपि दमात्यागः शीलस्योत्कृष्टिरुच्यते  ॥ २३० ॥
वीर्यस्य तिष्यसंस्तुत्या धियो वज्रोपमात्परम्  ।
ऽसर्वासां तु क्षयज्ञाने परिपूरिर्विधीयतेऽ  ॥ २३१ ॥
त्रिपुण्यकृतिवस्त्वाद्यास्तल्लाभोपायदेशनाः  ।
तथा चतुरधिष्ठानं सप्तसद्धर्मशासनम्  ॥ २३२ ॥
सप्तयोगास्त्रयःस्कन्धास्त्रिशिक्षाद्याश्च देशिताः  ।
तथा पारमिताश्चापि चतस्रो विनयोदिताः  ॥ २३३ ॥
बोधिपक्ष्याश्च कण्ठोक्ताः सप्तत्रिंशत्स्वयंभुवा  ।
हेतवः सर्वबोधिनां त्रिविधा मृदुतादिभिः  ॥ २३४ ॥
तस्मान्न बोधिमार्गोऽन्यः सूत्रादिपिटकत्रयात् ।
अतोऽन्यमिह यो ब्रूयात्स भवेन्मारभाषितः  ॥ २३५ ॥
कल्पानां महतामेतदसंख्येयत्रयं मतम्  ।
स्थानान्तरमसंख्याख्यमदःसंख्योपरि स्थितम्  ॥ २३६ ॥
अपकर्षे जिनोत्पत्तिर्यावच्छतसमायुषः  ।
द्वयोः प्रत्येकबुद्धानामुत्कर्षे चक्रवर्तिनाम्  ॥ २३७ ॥
नाधोऽशीतिसहस्रायोस्तत्समुत्पत्तिरिष्यते  ।
ते हेमरूप्यताम्रायश्चक्राः पुण्यप्रभावतः  ॥ २३८ ॥
तुल्येऽपि साधनोपाये तद्भेदोऽक्षादिभेदतः  ।
भवमोक्षार्थिनोर्मात्रोः प्रदानफलभेदवत् ॥ २३९ ॥
करुणाभावनोद्रेकात्स्वसंविच्चित्तयोस्तथा  ।
परसंविद्गुरोस्तद्वत्तद्विशेषो विधीयते  ॥ २४० ॥
हेतुतत्त्वफलोद्भूतं महत्त्वं शासितुस्त्रिधा  ।
विमुक्तावपि तुल्यायां त्रयाणां बोधिलम्भनात् ॥ २४१ ॥
बुद्धस्य संमुखीनस्य बौद्धमाक्षिप्यते वपुः  ।
सैकपुण्यशतोद्भूतमेकैकं लक्षणं मुनेः  ॥ २४२ ॥
यथाकर्मपथास्तद्वत्पुण्यादित्रयमिष्यते  ।
दानं हि दीयते येन स्वपरार्थाद्यपेक्षया  ॥ २४३ ॥
कायादिकर्म तत्तत्त्वमविज्ञप्तिः क्वचित्पुनः  ।
प्राधान्यान्मुनिना प्रोक्तं महाभोगफलं हि तत् ॥ २४४ ॥
स्वान्योभयार्थसिद्ध्यर्थं दानं ददति केचन  ।
साधुवृत्त्यनुवृत्यर्थं नोभयार्थाय चापरे  ॥ २४५ ॥
दातृवस्त्वादिवैशिष्ट्यात्तत्फलातिशयः स्मृतः  ।
श्रद्धादिभिर्गुणैर्दाता दत्तेऽतः सत्क्रियादिभिः  ॥ २४६ ॥
सत्कारादिगुणोपेतं फलं तस्मादवाप्नुते  ।
वस्तु वर्णादिसंपन्नं सौरूप्यादि फलप्रदम्  ॥ २४७ ॥
गुणदुःखोपकाराख्यर्धर्मैः क्षेत्रं विशिष्यते  ।
आशयादि मृदुत्वादेर्मृदुत्वादीनि कर्मणः  ॥ २४८ ॥
धर्मदात्रेऽपि बालाय पित्रे मात्रेऽथ रोगिणे  ।
अमेयं बोधिसत्त्वाय दानमन्यभवाय च  ॥ २४९ ॥
बोधिसत्त्वस्य यद्दानमन्यस्यापि यदष्टमम्  ।
विपश्चिद्भिस्तदाख्यातं श्रेष्ठं यच्चार्हतोऽर्हते  ॥ २५० ॥
संप्रधार्य यदाक्षिप्तं पूरणादिदृढीकृतम्  ।
विगतप्रतिपक्षं च तत्कर्मोपचितं मतम्  ॥ २५१ ॥
स्वस्मात्त्यागगुणापेक्षाश्चैत्ताश्चैत्यार्चतादिषु  ।
विना प्रतिगृहीत्रापि फलं मैत्रीविहारवत् ॥ २५२ ॥
धर्मदानस्वभावो वाक्तत्त्वनामादिगोचरः  ।
अव्याकृतस्वभावत्वान्न नामाद्यन्नदानवत् ॥ २५३ ॥
शीलं शुभमयं रूपं व्याख्यातं तत्प्रभेदतः  ।
शास्त्रे तु तप्प्रधानत्वात्प्रोक्तं स्वर्गोपपत्तये  ॥ २५४ ॥
दौःशील्याशुभमूलाद्यैर्दोषैर्यन्न विदूषितम्  ।
तद्विपक्षशमाङ्गं च यत्तच्छद्वमिहोच्यते  ॥ २५५ ॥
पुण्यं समाहितं त्वत्र भावना चित्तभावनात् ।
प्रधान्यादपवर्गाय तदुक्तं सर्वदर्शिना  ॥ २५६ ॥
पुण्यनिर्वाणभागीयं निर्वेधानुगुणं तथा  ।
शासनेऽस्मिन्समासेन शुभमूलं त्रिधेष्यते  ॥ २५७ ॥
लिपिमुद्राथ गणना कायवाक्कर्मलक्षणा  ।
संख्या खल्वपि विज्ञेया मनस्कर्मस्वभाविका  ॥ २५८ ॥
अकार्यप्रवणो लोको दुःखभागी च यद्वशात् ।
रागादीन् भवसंबन्धान्क्लेशान्वक्ष्यामि तानहम्  ॥ २५९ ॥
स्वशक्तिजक्रियोद्भूतैर्विशेषैस्ते तु नामभिः  ।
आत्तसामान्यसंज्ञाकाश्चोद्यन्तेऽनुशयादिभिः  ॥ २६० ॥
रागप्रतिघसंमोहमानकाङ्क्षाकुदृष्टयः  ।
षडेतेऽनुशयाः प्रोक्ताः श्रेयोद्वारविबन्धिनः  ॥ २६१ ॥
रागद्वेधात्मताः सप्त दृष्टिभेदाद्दश स्मृताः  ।
भूयोऽष्टानवतिर्ज्ञेया धात्वाकारादिभेदतः  ॥ २६२ ॥
कामरागो भवाख्यश्च द्विधाः रागः प्रभिद्यते  ।
प्रायो बहिष्प्रवृत्तत्वादन्तर्वत्त्यादिभेदतः  ॥ २६३ ॥
सत्कायान्तद्वयग्राहौ मिथ्यादर्शनमेव च  ।
दृष्टिशीलव्रतामर्शावित्येताः पञ्च दृष्टयः  ॥ २६४ ॥
दशेह दुःखदृग्घेयाः सप्त हेत्वीक्षणक्षयाः  ।
सप्तापवर्गदृग्घेयाः अष्टौ मार्गेक्षणक्षयाः  ॥ २६५ ॥
दृष्टिहेयावलम्बित्वात्सदाकारपरिग्रहात् ।
रागादयस्तु चत्वारो ज्ञेया मार्गद्वयक्षयाः  ॥ २६६ ॥
प्रतिकल्पवशोत्पत्तेर्दृष्टिकाङ्क्षे तु दृक्क्षये  ।
रूपेप्येवं तथारूप्ये प्रतिघानुशयादृते  ॥ २६७ ॥
भवाग्रे क्षान्तिहेया ये दृग्घेया एव ते मताः  ।
ज्ञानवध्यास्तु ये तस्मिन्नभ्यासेनैव तत्क्षयः  ॥ २६८ ॥
अहं ममेति या दृष्टिरसौ सत्कायदृक्स्मृता  ।
तदुच्छेदध्रुवग्राहौ यौ सान्तर्ग्राहदृङ्मता  ॥ २६९ ॥
फलहेत्वपवादो यः सा मिथ्यादृष्टिरुच्यते  ।
ज्ञेयो दृष्टिपरामर्शः हीनवस्तूत्तमग्रहः  ॥ २७० ॥
अहेतावपथे चैव तद्धि शीलव्रताह्वयः  ।
दुःखभ्रान्त्यपथादानात्तदृष्ट्युत्सार्य एव सः  ॥ २७१ ॥
सत्कायदृष्ट्यवच्छेदो धर्ममात्रेक्षणाद्यतः  ।
दुःखाभिसमये तच्च तद्दृग्घेयैव सोऽप्यतः  ॥ २७२ ॥
द्वयं दृष्टिपरामर्शादेकः सत्कायदृष्टितः  ।
अन्तर्ग्राहार्धमन्यस्तु विपर्यासः प्रकल्प्यते  ॥ २७३ ॥
नितीरणसमारोपविपरीतप्रवृत्तितः  ।
विपर्यासोक्तिरेष्वेव दृग्वशात्चित्तसंज्ञयोः  ॥ २७४ ॥
सप्त मानविधास्त्रिभ्यो नव मानविधास्त्रिधा  ।
त्रिधात्युन्नमनादिभ्यः स्वोत्कर्षाद्यस्ति नास्तिता  ॥ २७५ ॥
वधादिपर्यवस्थानं कौकृत्यमशुभं विधाः  ।
विभवेच्छा च नार्यस्य जायन्ते हेत्वभावतः  ॥ २७६ ॥
दुःखात्समुदयाच्चैव सर्वगानां व्यवस्थितिः  ।
तद्दृष्टिहेयजातीनां सर्वासां द्विपदस्थितेः  ॥ २७७ ॥
काङ्क्षा पञ्च दृशोऽविद्या तद्व्यामिश्राथ केवलाः  ।
सप्त सर्वत्रगा दुःखाद्धेनोरेभ्यश्चतुष्टयम्  ॥ २७८ ॥
द्रव्यतो दश चैकश्च नाम्ना सप्त तु ते मताः  ।
रागप्रतिघमानास्तु परिच्छेदप्रवर्तिनः  ॥ २७९ ॥
प्रकारान्तरवर्तित्वात्सकृत्सर्वस्वभूगतिः  ।
धात्वन्तरावलम्बित्वात्पूर्वोक्ता एव सर्वगाः  ॥ २८० ॥
नवोर्ध्वधातुकास्तेषामाद्या दृष्टिद्वयादृते  ।
तेषां सहभुवो धर्माः प्राप्तिवर्ज्याश्च सर्वगाः  ॥ २८१ ॥
काङ्क्षामिथ्यादृगाभ्यां च मिश्राविद्याथ केवला  ।
निरोधमार्गदृग्घेयाः षडेते निर्मलेक्षिणः  ॥ २८२ ॥
स्वभूमेरेव निर्वाणं मार्गस्थन्नवभूमिकः  ।
तद्दृश्यविषयोऽन्योऽन्यो हेतुत्वाद्धेतुभावतः  ॥ २८३ ॥
न रागः शक्त्यहेतुत्वान्न द्वेषोऽनपराधतः  ।
नमानोऽतिप्रशान्तत्वान्न भावत्वाद्दृशोऽपराः  ॥ २८४ ॥
सर्वगोऽनुशयः कृत्स्नामनुशेते स्वधातुगः  ।
स्वामालम्बनतो भूमिं स्वनिकायं त्वसर्वगः  ॥ २८५ ॥
अस्वीकाराद्विपक्षत्वान्नोर्ध्वभूमार्गगोचरः  ।
संप्रयोगिणि तु स्वस्मिन्नहीने संप्रयोगतः  ॥ २८६ ॥
धात्रीवस्त्रमलन्यायैः खचराम्बुचरक्रमैः  ।
एतेऽनुशेरते यस्मात्तस्मादनुशयाः स्मृताः  ॥ २८७ ॥
स्वैरिष्टादिभिराकारैः परमाणुक्षणेष्वपि  ।
यतोऽनुशेरते चैते ततश्चानुशया मताः  ॥ २८८ ॥
आद्यं दृष्टिद्वयं कामे निवृताव्याकृतं मतम्  ।
धातुद्वये तु सर्वेऽपि निवृताव्याकृता मलाः  ॥ २८९ ॥
कामेष्वकुशलाः शेषाः रागद्वेषतमांस्यतः  ।
त्रीण्येवाशुभमूलानि पञ्चकारणयोगतः  ॥ २९० ॥
अव्याकृतद्वयस्यापि त्रीणि मूलानि तत्समाः  ।
अविद्या धीश्च तृष्णा च न काङ्क्षामानदृष्टयः  ॥ २९१ ॥
चलत्वादूर्ध्ववृत्तित्वादव्यापित्वाद्यथाक्रमम्  ।
सूत्रस्यार्थापरिज्ञानादहेतुर्ध्यायिचोदनात् ॥ २९२ ॥
प्रश्नव्याकरणान्याख्यच्चत्वारि वदतां वरः  ।
शिष्याणां वादशिक्षार्थं स्थितीनां च चतुष्टयीम्  ॥ २९३ ॥
एकांशाख्यं विभज्याख्यं पृच्छाख्यं स्थाप्यमेव च  ।
मरणप्रसवोत्कर्षजीवद्रव्यान्यतादिवत् ॥ २९४ ॥
स्थानवादित्वसंज्ञैका परिकल्पाह्वया परा  ।
अन्या प्रतिपदाख्यान्या ज्ञानवादित्वसंज्ञिता  ॥ २९५ ॥
मानप्रतिघसंरागैर्वर्तमानोऽज्झितक्रियैः  ।
जाता यत्राप्रहीणाश्च संयुक्तस्तत्र वस्तुनि  ॥ २९६ ॥
अजातैर्मानसैरेतैः सर्वत्रान्यैः स्वकाध्विकैः  ।
सर्वत्राजैस्तथा शेषैः संयुक्ता स्कन्धसन्ततिः  ॥ २९७ ॥
द्वयमेवात्र निष्पन्नं तृतीयं तूपचारतः  ।
सदसद्धेतुता यस्मान्मध्यस्थैश्च परिग्रहात् ॥ २९८ ॥
सर्वमस्ति प्रदेशोऽस्ति सर्वं नास्तीति चापरः  ।
अव्याकृतास्तिवादीति चत्वारो वादिनः स्मृताः  ॥ २९९ ॥
एभ्यो यः प्रथमो वादी भजते साधुतामसौ  ।
तर्काभिमानिनस्त्वन्येयुक्त्यागमबहिष्कृताः  ॥ ३०० ॥
इच्छत्यध्वत्रयं यस्मात्कृत्यतश्च ध्रुवत्रयम्  ।
सर्वास्तिवाद इत्युक्तस्तस्मादाद्यश्चतुर्विधः  ॥ ३०१ ॥
भावाङ्कान्यथिकाख्यौ द्वाववस्थान्यथिको परः  ।
अन्यथान्यथिकश्चान्यः, तृतीयो युक्तिवाद्यतः  ॥ ३०२ ॥
कारित्रेणाध्वनामेप व्यवस्थामभिवाञ्छति  ।
तत्कुर्वन्वर्तमानोऽध्वा कृतेऽतीतोऽकृते परः  ॥ ३०३ ॥
बुद्ध्या यस्येक्ष्यते चिह्नं तत्संज्ञेयं चतुर्विधम्  ।
परमार्थेन संवृत्या द्वयेनापेक्षयापि च  ॥ ३०४ ॥
सदतीतासमुत्पन्नं बुद्धोक्तेर्वर्तमानवत् ।
धीनामगोचरत्वच्च तत्सत्त्वं वर्तमानवत् ॥ ३०५ ॥
नासदालम्बना बुद्धिरागमादुपपत्तितः  ।
अन्यापेक्ष्येऽथ संबन्धप्र्तिषेधोऽश्वशृङ्गयोः  ॥ ३०६ ॥
रूपादौ वस्तुनि क्षीणे सत्येवोत्पद्यते मतिः  ।
सा ज्ञानस्यासनाकारा शास्तुस्तथान्यचित्तवत् ॥ ३०७ ॥
हर्षोत्पादभयोद्वेगस्मृत्युत्पत्त्यङ्गभावतः  ।
साङ्गस्य शक्त्यभिव्यक्तेः सदीपघटरूपवत् ॥ ३०८ ॥
जनीहाकर्तृ साध्यत्वात्पञ्चभावविकारवत् ।
सतः क्रियाङ्गतादृष्टेर्विकार्यप्राप्यकर्मवत् ॥ ३०९ ॥
द्वितीयं जन्म जातस्य वस्तुनो नोपपद्यते  ।
मुख्यसत्ता गुणाभावाद्गौणी सत्ता न विद्यते  ॥ ३१० ॥
साधर्म्ये सति तद्वृत्तेर्व्याहारं मधुरोक्तिवत् ।
आविष्टलिङ्गमुख्यस्य जन्मेष्टं दारकादिवत् ॥ ३११ ॥
स्यात्खपुष्पैः खमुत्फुल्लं स्याञ्जटालश्च दर्दुरः  ।
स्वभावो यदि भावनां प्रागभूत्वा समुद्भवेत् ॥ ३१२ ॥
स्थितिशक्तिपरित्यक्तान्धर्मान्नाशान्वितोदयान्  ।
वद सोम्य कथं याति प्रतीत्या वस्तु वस्तुताम्  ॥ ३१३ ॥
लोके दृष्टः सतोरेव परस्परमनुग्रहः  ।
तद्वदेवोपघातोऽपि नाश्वशृङ्गाहिपादयोः  ॥ ३१४ ॥
यत्प्रतीत्यसमुत्पन्नं तत्स्वभावान्न विद्यते  ।
न विद्यते स्वभावाद्यद्विद्यते तत्ततोऽन्यथा  ॥ ३१५ ॥
प्रकुर्वन्ति दशामात्रं हेतवो वस्तुनः सतः  ।
राजत्वं राजपुत्रस्य सात्मकस्यैव मन्त्रिणः  ॥ ३१६ ॥
धर्माणां सति सामग्र्ये सामर्थ्यमुपजायते  ।
चितानां परमाणूनां यद्वदात्मोपलम्भने  ॥ ३१७ ॥
कर्मातीतमसद्यस्य फलं भावि करोत्यसत् ।
व्यक्तं वन्ध्यासुतस्तस्य जायते व्यन्तरात्मजात् ॥ ३१८ ॥
नामसल्लक्षणाभावाद्द्रव्यसत्याङ्कसिद्धितः  ।
अनागताभ्यतीतस्य नास्ति प्रज्ञप्तिसत्यता  ॥ ३१९ ॥
को विघ्नः अङ्गवैकल्यं न तत्सर्वास्तिता सदा  ।
तत्कथं श्रूयतां सद्भ्यः दुर्बोधा खलु धर्मता  ॥ ३२० ॥
वर्तमानाध्वसंपातात्सामग्र्याङ्गपरिग्रहात् ।
लब्धशक्तेः फलाक्षेपः कारित्रमभिधीयते  ॥ ३२१ ॥
न वर्तमानता रूपमतीताजातता न च  ।
यतोऽतो नाध्वसंचाराद्रूपात्मान्यथतेष्यते  ॥ ३२२ ॥
अवस्था जायते काचिद्विद्यमानस्य वस्तुनः  ।
तथा शक्तिस्तथा वेला तथा सत्ता तथा क्रिया  ॥ ३२३ ॥
परिकल्पैर्जगद्व्याप्तं मूर्खचित्तानुरञ्जिभिः  ।
यस्तु विद्वन्मनोग्राही परिकल्पः स दुर्लभः  ॥ ३२४ ॥
अन्यसर्वत्रगैर्बद्धः प्रहीणे दुःखदृक्क्षये  ।
प्रहीणे प्राक्प्रकारेऽपि शेषैस्तदवलम्बिभिः  ॥ ३२५ ॥
धर्माः षोडश विज्ञेयाः प्रत्येकं त्रिभवात्मकाः  ।
पञ्चधा निर्मलाश्चैव विज्ञानानि तथैव च  ॥ ३२६ ॥
धात्वायतनसत्येषु प्रकारेषु च लक्षयेत् ।
धर्मसंग्रहविज्ञानज्ञानानुशयचोदितः  ॥ ३२७ ॥
सदुःखहेतुदृग्घेयाः कामाप्ता भावनाक्षयाः  ।
स्वकत्रयैकरूपाप्तिविरजाश्चित्तगोचराः  ॥ ३२८ ॥
आत्मीयाधस्त्रयैकोर्ध्वनिर्मलानां तु रूपजाः  ।
आरूप्याप्तास्त्रिधात्वाप्तत्रिकनिर्मलगोचराः  ॥ ३२९ ॥
सर्वे स्वाधिकविज्ञेयाः समनिर्याणदृक्क्षयाः  ।
निष्क्लेशास्त्रिभवाप्तान्त्यत्रयनिर्मलगोचराः  ॥ ३३० ॥
कामाप्तं पञ्चविषयो रूपाप्तं त्वष्टगोचरः  ।
आरुप्याप्तं दशानां तु दशानामेव चामलम्  ॥ ३३१ ॥
कामाप्तमूर्ध्वधर्मार्थे विज्ञाने स्वभुवस्त्रयः  ।
रूपाप्ता भावनाहेयाः सर्वगाश्चानुशेरते  ॥ ३३२ ॥
चत्वारः परिवृत्ते स्वे रूपाप्ताः खल्वपि त्रयः  ।
आरूप्यावचराः सार्धं सर्वगैर्भावनाक्षयाः  ॥ ३३३ ॥
तद्वदेव द्वितीयेऽपि पञ्चमेऽपि तथैव च  ।
सास्रवालम्बनाः स्वे च तृतीयेऽप्यनुशेरते  ॥ ३३४ ॥
परिवृत्ते तु कामाप्ताः संस्कृतार्थावलम्बिनः  ।
शेषं पूर्ववदाख्येयं चतुर्थेऽपि तृतीयवत् ॥ ३३५ ॥
परिवृत्ते तु कामाप्ताश्चत्वारोऽन्यत्र पूर्ववत् ।
रूपाप्ते प्रथमेऽधस्तात्त्रयः स्वे खल्वपि त्रयः  ॥ ३३६ ॥
आरूप्याः सर्वगाः सार्धं भावनापथसंक्षयैः  ।
परिवृत्ते त्रयोऽधस्तात्चत्वारश्च स्वधातुतः  ॥ ३३७ ॥
आरूप्याप्ताश्च चत्वारो निकाया अनुशेरते  ।
तद्वदेव द्वितीयेऽपि पञ्चमेऽपि तथैव च  ॥ ३३८ ॥
सास्रवालम्बनाः स्वे च तृतीयेऽप्यनुशेरते  ।
परिवृत्ते तु रूपाप्ताः संस्कृतार्थावलम्बिनः  ॥ ३३९ ॥
अन्यत्तु पूर्ववज्ज्ञेयं चतुर्थेऽपि तृतीयवत् ।
तृतीयवत्परावृत्ते आरूप्याद्ये निबोधयेत् ॥ ३४० ॥
स्वे त्रयः कामधात्वाप्ता रूपाप्ताश्च त्रयस्त्रयः  ।
रूपाप्तवत्परावृत्ते द्वितीये पञ्चमे तथा  ॥ ३४१ ॥
तृतीये खल्वपि स्वे च सास्रवार्थावलम्बिनः  ।
परावृत्ते स्वधात्वाप्ताः संस्कृतार्थावलम्बिनः  ॥ ३४२ ॥
अन्यत्त्वाद्यवदाख्येयं चतुर्थेऽपि तृतीयवत् ।
आद्यवत्तु परावृत्ते विज्ञाने निर्दिशेद्बुधः  ॥ ३४३ ॥
भावनापथहातव्यो निकायः सर्वगैः सह  ।
अनुशेते द्विधात्वाप्तो व्यारूप्याश्चक्षुरिन्द्रिये  ॥ ३४४ ॥
निकायाः कामरूपाप्ताश्चक्षुरिन्द्रियगोचरे  ।
दुःखहेतुदृगभ्यासप्रहातव्यास्त्रयस्त्रयः  ॥ ३४५ ॥
आरूप्या भावनाहेयाः सर्वगाश्चानुशेरते  ।
परिवृत्ते तु चत्वारः समदृक्क्षयवर्जिताः  ॥ ३४६ ॥
दुःखेन्द्रिये तु कामाप्तः स्वैरेव सह सर्वगैः  ।
तद्गोचरे तु विज्ञाने निकाया अनुशेरते  ॥ ३४७ ॥
कामापन्नास्त्रयो रूपाः सर्वगाभ्याससंक्षयाः  ।
परवृत्ते तु चत्वारः कामाप्ता अनुशेरते  ॥ ३४८ ॥
त्रयो रूपभवादन्त्याद्भावनाहेयसर्वगाः  ।
सकला द्विष्परावृत्तेश्चत्वारश्चानुशेरते  ॥ ३४९ ॥
सुखेन्द्रिये तदालम्बे चित्ते तद्गोचरेऽपि च  ।
कामाद्याप्ताः यथायोगं सर्वगाश्चानुशेरते  ॥ ३५० ॥
त्रिधातुसंगृहीतास्तु सकला मनैन्द्रिये  ।
तदालम्बिनि विज्ञाने सर्वसंस्कृतगोचराः  ॥ ३५१ ॥
संस्कृतालम्बना एव परिवृत्तेऽनुशेरते  ।
विशेषो द्विःपरावृत्तौ विद्यतेऽत्र न कश्चन  ॥ ३५२ ॥
दुःखं दर्शनहेयादेश्चित्ताच्चित्तानि कामिनः  ।
भवत्यनन्तरं षड्वा तस्योर्द्ध्वं पञ्च पञ्च वा  ॥ ३५३ ॥
रूपधातूपपन्नस्य चित्तानि तु विनिर्दिशेत् ।
एकं वा पञ्च वा षड्वा सप्त वा यदि वा दश  ॥ ३५४ ॥
आरूप्यधातुजातस्य चित्तानीमानि लक्षयेत् ।
स्वधातुकानि पञ्चैव च्युतिकाले दशान्यतः  ॥ ३५५ ॥
साचिव्यादनुशायित्वाच्चित्तं सानुशयं मतम्  ।
द्विधा वा क्लिष्टमक्लिष्टमेकधैवापदिश्यते  ॥ ३५६ ॥
मोहात्सत्कायदृक्तस्या अन्तग्राहेक्षणं ततः  ।
काङ्क्षामिथ्येक्षणं तस्याः शीलामर्शस्ततो दृशः  ॥ ३५७ ॥
रागः स्वदृशि मानश्व द्वेषोऽन्यत्र प्रतायते  ।
ज्ञेयः प्रवृत्तिबाहुल्यादेवमेषामनुक्रमः  ॥ ३५८ ॥
सदसन्मित्रयोगात्तु तद्वृत्त्यनियमो मतः  ।
क्लेश उत्पद्यते कश्चित्संपूर्णैः कारणैस्त्रिभिः  ॥ ३५९ ॥
व्यविद्याः सकलाः क्लेशाः कामे कामास्रवो मतः  ।
स्त्यानौद्धत्ये च हित्वोर्ध्वं समानत्वाद्भवास्त्रवः  ॥ ३६० ॥
अविद्याख्यस्तु मूलत्वादविद्या सार्वधातुकी  ।
तथौघयोगा दृग्वर्ज्जं तत्पृथक्त्वन्तु पाटवात् ॥ ३६१ ॥
साविद्या द्वे उपादाने यथाक्तौ द्वे तु दृङ्मये  ।
चतस्रोऽप्येकमन्त्यैकं कुमार्गादिसमाश्रयात् ॥ ३६२ ॥
शेषास्त्रैधातुकास्त्वन्त्ये सात्मभावप्रवृत्तितः  ।
संयोजनादिभिः शब्दैर्दर्शिताः पञ्चधा पुनः  ॥ ३६३ ॥
नव संयोजनान्यस्मिन्नीर्ष्यामात्सर्यमेव च  ।
द्रव्यामर्षणसामान्याद्दृशः संयोजनद्वयम्  ॥ ३६४ ॥
शेषाण्यनुशयाः पञ्च पञ्चधा पञ्चधा पुनः  ।
जगादावरभागीयमूर्ध्वभागीयमेव च  ॥ ३६५ ॥
आद्यन्त्ये द्वे दृशौ काङ्क्षाकामच्छन्दो द्विरेव यः  ।
द्वाभ्यां कामानतिक्रान्तिः पुनरानयनं त्रिभिः  ॥ ३६६ ॥
द्व्येकदृग्घेयकार्योक्तेर्दृष्टिहेयमुखग्रहात् ।
सर्वदृग्घेयभाक्त्वेऽपि त्रयमेतदुदाहृतम्  ॥ ३६७ ॥
सर्वानर्थनिदानत्वान्मार्गप्रत्यर्थिभावतः  ।
तथ्योहाविधुरत्वाच्च त्रिसंयोजनदेशना  ॥ ३६८ ॥
द्वौ रूपारूपजौ रागौ मानमोहोद्धवास्त्रयः  ।
त्रिवेदनानुशायित्वाद्दृढत्वाद्बन्धनत्रयम्  ॥ ३६९ ॥
द्विपक्षग्रन्थनाद्ग्रन्थाश्चत्वारः समुदाहृताः  ।
अभिध्याख्यास्तथा द्वेषः परामर्शद्वयं तथा  ॥ ३७० ॥
उपक्लेशास्तु विज्ञेयाः संरम्भाद्या यथोदिताः  ।
सर्वे वा चैतसाः क्लिष्टाः संस्कारस्कन्धसंज्ञिताः  ॥ ३७१ ॥
मूलक्लेशमलास्त्वन्ये षडुपक्लेशसंज्ञिताः  ।
शाठ्योपनाहप्रदाशमायामदविहेठनाः  ॥ ३७२ ॥
म्रर्क्ष्येर्ष्याह्र्यनपत्राप्यस्त्यानमिद्धोद्धवक्रुधः  ।
मात्सर्यं कुकृतत्वं च दशधा पर्यवस्थितिः  ॥ ३७३ ॥
एभ्योऽनुनयनिष्यन्दा आह्रीक्यौद्धततादयः  ।
म्रक्षानपत्रपास्त्यानमिद्धाद्या मोहसंभवाः  ॥ ३७४ ॥
कौकृत्यं विचिकित्सोत्थं क्रोधाद्या द्वेषसम्भवाः  ।
प्रमादस्तम्भमार्द्व(?)क्ष्य मायाशाठ्यविजृम्भिकाः  ॥ ३७५ ॥
कायदुष्ठूलताद्याश्च ज्ञेया व्यामिश्रसम्भवाः  ।
प्रदाशो दृक्परामर्शनिष्यन्दः शठता दृशः  ॥ ३७६ ॥
सौमनस्येन रागस्य संप्रयोगः सुखेन च  ।
द्वेषस्य दौर्मनस्येन दुःखेन च निगद्यते  ॥ ३७७ ॥
सर्वैर्मोहस्य वित्तिभ्यां चैतसीभ्यामसद्दृशः  ।
काङ्क्षा च दौर्मनस्येन शेषाणां सुमनस्तया  ॥ ३७८ ॥
उपेक्षया तु सर्वेषां कामाप्तानामयं विधिः  ।
इतोऽन्यधातुजानां तु प्रतिभूम्यन्तरं स्वकैः  ॥ ३७९ ॥
ईर्ष्यया दौर्मनस्येन कौकृत्यस्य तथा क्रुधः  ।
प्रदष्टेश्चोपनद्धेश्च विहिंसायास्तथैव च  ॥ ३८० ॥
मात्सर्यं दौर्मनस्येन सौमनस्येन कस्यचित् ।
द्वाभ्यां माया तथा शाठ्यं म्रक्षो मिद्धं तथैव च  ॥ ३८१ ॥
मदस्तु सुमनःस्कन्धसुखाभ्यां संप्रयुज्यते  ।
आह्रीक्यमनपत्राप्यं स्त्यानौद्धत्ये च पञ्चभिः  ॥ ३८२ ॥
आह्रीक्यमनपत्राप्यं स्त्यानमिद्धं तथोद्धवः  ॥ ३८३ ॥
समस्तालम्बिनान्त्येन तान्वेत्त्यध्रुवतादिभिः  ।
क्लेशात्यन्तक्षयोऽन्त्येन संभिन्नालम्बनेन वा  ॥ ३८४ ॥
असंभिन्नार्थ विषयं त्रयमेतद्द्विधेष्यते  ।
तस्यैवं पश्यतः साक्षादुदयव्ययदर्शनम्  ॥ ३८५ ॥
स्कन्धेषु जायते पश्चाच्चक्रभ्रमरिकादिवत् ।
स प्रतीत्यसमुत्पादं स्कन्धानां प्रत्यवेक्षते  ॥ ३८६ ॥
सत्येषु पातयित्वतं तदा कश्चित्परीक्षते  ।
तदनित्यत्वदुःखत्वे समवेत्य ततः पुनः  ॥ ३८७ ॥
अकर्तृकान्निरीहांश्च प्रत्ययाधीनसंभवान्  ।
दृष्ट्वा सर्वेष्वनात्मेति तत्त्वाकारं निषेवते  ॥ ३८८ ॥
अनधिष्ठातृकत्वं च पारतन्त्र्यं च पश्यतः  ।
सर्वधर्मेषु नैरात्म्ये स्थिरा बुद्धिः प्रवर्तते  ॥ ३८९ ॥
स्वभावेनाविशून्यत्वाद्धर्ममुद्रा उदाहृता  ।
तदुक्त्या च तदुक्तत्वाच्छून्याकारो न देशितः  ॥ ३९० ॥
गोत्रद्वारसमूहादीन् धात्वादीनां यथायथम्  ।
स्वसाधारणचिह्नाभ्यां सदतोपपरीक्षते  ॥ ३९१ ॥
प्रतिस्कन्धं ततस्तस्य स्वाभाव्यादिषु तत्त्वतः  ।
क्रमेण जायते पश्चात्कौशलं स्थानसप्तके  ॥ ३९२ ॥
निर्मथ्नतः क्रमेणास्य दुःखसत्यभवारणिम्  ।
श्रद्धावीर्यसहायस्य तत्त्वज्ञानानलार्थिनः  ॥ ३९३ ॥
आकारपतितं ज्ञानं ततः शमनियामकम्  ।
भावनामयमूष्माख्यं जायते सानुवर्तकम्  ॥ ३९४ ॥
ततस्तथैव मूर्धानो मिथ्यादृष्ट्युपघातिनः  ।
ऊष्मभ्योऽधिकसामर्थ्याद्रत्नश्रद्धाविवर्धिनः  ॥ ३९५ ॥
........नेत्वस्मिन्नुभयत्रापि पश्चिमा  ॥ ३९६ ॥
भाव्यते स्कन्धदृक्त्वादौ न तन्निर्वाणदर्शिनः  ।
आकारांस्तुल्यजातीयान् सर्वत्रात्र तु निर्दिशेत् ॥ ३९७ ॥
द्रष्टव्यान्यतरा ताभ्यः प्रत्युत्पन्ना विवर्धने  ।
चतसृभ्यस्त्वन्यतमा प्रत्युत्पन्ना विवर्धने  ॥ ३९८ ॥
अनागतास्तु भाव्यन्ते चतस्रोऽप्यत्र निश्चयात् ।
मोक्षेऽन्त्ये संमुखीभूताः समग्राः खल्वनागताः  ॥ ३९९ ॥
आकाराः खलु सर्वेपि भाव्यन्ते गोत्रलाभतः  ।
गोत्रलाभे तु विज्ञेया सभागाकारभावना  ॥ ४०० ॥
सर्वत्राकिरणे मूर्ध्नो निरोधाकिरणैधने  ।
धर्माख्याः संमुखीभूताश्चतस्रः खल्वनागताः  ॥ ४०१ ॥
आकाराः सकलास्तत्र भाव्यन्ते गोत्रलाभतः  ।
सर्वाभ्योऽन्यतरोत्पन्नाः सत्यत्रयविवर्धने  ॥ ४०२ ॥
अनागताश्चतस्रस्तु भाव्यन्ते तत्र निश्चयात् ।
आकाराः सकला ज्ञेयाः क्षान्तिविन्यसने शृणु  ॥ ४०३ ॥
सर्वत्रान्त्याः समुत्पन्नाश्चतस्रः खल्वनागताः  ।
आकाराः सकलास्तत्र भाव्यन्ते चाप्यनागताः  ॥ ४०४ ॥
प्रत्युत्पन्नाग्र्यधर्मेषु धर्माख्या स्मृत्युपस्थितिः  ।
अनागतास्तु भाव्यन्ते चतस्त्रस्तेषु निश्चयात् ॥ ४०५ ॥
आकाराः खलुः चत्वारो दृङ्मार्गसदृशत्वतः  ।
यथोष्मकिरणे तद्वद्द्रष्टव्यं दृष्टिवर्त्मनि  ॥ ४०६ ॥
अन्त्यां मार्गान्वयज्ञाने प्रत्युत्पन्नां विनिर्दिशेत् ।
चतस्रोऽनागतास्तद्वत्षोडशाकारभावनाः  ॥ ४०७ ॥
तदूर्ध्वमपि चार्यस्य सर्वापूर्वगुणोदये  ।
श्रुतचिन्तामयं हित्वा सूक्ष्मसूक्ष्मं व्यपोह्य च  ॥ ४०८ ॥
बालस्यारम्भमार्गे तु चतुर्भूमिविनिर्जयैः  ।
भूतामन्यतरां ताभ्यश्चतस्रः खल्वनागताः  ॥ ४०९ ॥
आनन्तर्यपथे मुक्तावन्त्यां सर्वास्त्वनागताः  ।
अन्त्ये ध्याने प्रयोगादिमार्गेष्वष्टासु पूर्ववत् ॥ ४१० ॥
तिस्रस्तु नवमे विद्यात्मौलभूमिप्रवेशतः  ।
सामन्तकप्रयोगे तु चतस्रोऽन्त्याथवा भवेत् ॥ ४११ ॥
दिव्याक्षिश्रुत्यभिज्ञायां विमोक्षादौ तथैव च  ।
प्रथमां संमुखीभूतां चतस्रः खल्वनागताः  ॥ ४१२ ॥
परचित्ते तृतीया तु चतस्रश्चाप्यनागताः  ।
प्राङ्निवासाप्रमाणानामन्त्यां सर्वास्त्वनागताः  ॥ ४१३ ॥
आरूप्याणां विमोक्षाणां तिसृभ्योऽन्यतमां वदेत् ।
संमुखे नाम जातास्तु तिस्र एव विनिर्दिशेत् ॥ ४१४ ॥
आरूप्यकृत्स्नयोस्त्वन्त्यां प्रत्युपन्नामुदाहरेत् ।
तिस्रः खल्वसमुत्पन्नाः कथयन्नियमेन तु  ॥ ४१५ ॥
आर्यस्य खलु वैराग्यप्रयोगे क्षेपणे पि च  ।
सर्वेभ्योऽन्यतराभूताश्चतस्रश्चाप्यनागताः  ॥ ४१६ ॥
आनन्तर्यपथे मुक्तावन्त्याः सर्वास्त्वनागताः  ।
ऋध्यादौ तु गुणाः सर्वमनार्यस्यैव निर्दिशेत् ॥ ४१७ ॥
अन्त्यपूर्वनिवासादौ च धर्मप्रतिसंविदि  ।
तथापरसमाध्यादावरणायां तथैव च  ॥ ४१८ ॥
आरूप्याख्यविमोक्षादौ संज्ञासूक्ष्मोदये तथा  ।
सर्वाभ्योऽन्यतराभूताश्चतस्रः खल्वनागताः  ॥ ४१९ ॥
ब्रूयात्तु सूक्ष्मसूक्ष्मेऽन्त्यां भूतां तिस्रस्त्वनागताः  ।
समासेनेयमाख्याता स्मृत्युपस्थानभावना  ॥ ४२० ॥
एतन्निर्वेधभागीयं चतुर्धा भावनामयम्  ।
षड्भौमं षोडशाकारं पञ्चस्कन्धा विनाप्तिभिः  ॥ ४२१ ॥
पश्चात्तु खलुनिर्वेध आर्यमार्गाह्वयस्ततः  ।
स यस्मान्निश्चितो वेधस्तस्मान्निर्वेध उच्यते  ॥ ४२२ ॥
धर्मज्ञानरुचिर्दुःखे निर्मलं धर्मदर्शनम्  ।
ततस्तत्रैवावधृतिः धर्मज्ञानमनन्तरम्  ॥ ४२३ ॥
एवं त्रिष्वपि सत्येषु तथैवान्वयधीर्द्विधा  ।
अनन्त्यास्तत्र दृङ्मार्गाः ज्ञेयाः पञ्चदशक्षणाः  ॥ ४२४ ॥
क्षणोऽन्त्यो भावनामार्गात्फलमेषोऽर्थसिद्धितः  ॥ ४२५ ॥
ध्यानानि व्यवकीर्यातः पञ्चमस्त्वकनिष्ठगः  ।
चतुर्धारूप्यगाम्यन्यो दृष्टनिर्वायकोऽपरः  ॥ ४२६ ॥
पुनस्त्रिधा त्रिधा कृत्वा त्रीनतो रूपगा नव  ।
तद्विशेषः पुनर्ज्ञेयः कर्मक्लेशाक्षभेदतः  ॥ ४२७ ॥
षड्धोर्ध्वस्त्रोतसा सार्धं सप्तधा सद्गतिर्मता  ।
सति वृत्तेरनैर्याणादुक्तैषामेव सद्गतिः  ॥ ४२८ ॥
परावृत्तभवो ह्यार्यो नेह धात्वन्तरोपगः  ।
एष चोर्ध्वगतिश्चैव नाक्षमं चारहानिभाक् ॥ ४२९ ॥
अन्त्यकामीर्यते पूर्वं सिद्धिर्द्विक्षणमिश्रणात् ।
उद्भवार्थं सुखार्थं च क्लेशाशङ्कार्थमेव च  ॥ ४३० ॥
तत्पाञ्चविध्यतः पञ्च शुद्धावासभुवः स्मृताः  ।
न जातु दृष्टपूर्वास्ताः सर्वैरपि पृथग्जनैः  ॥ ४३१ ॥
यो निरोधसमापत्तिमश्नुते कायसाक्ष्यसौ  ।
भवाग्राष्टांशहा यावदर्हत्त्वप्रतिपन्नकः  ॥ ४३२ ॥
यश्चानन्तर्यमार्गेऽन्त्ये वज्रौपम्याह्वयेस्थितः  ।
तत्फलार्थं क्षयज्ञानं तदेकालम्बनं न वा  ॥ ४३३ ॥
तदवाप्तेरशैक्षोऽसावर्हंस्त्रैलोक्यसत्कृतः  ।
सर्वक्लेशविसंयुक्तः शिक्षात्रितयपारगः  ॥ ४३४ ॥
भावनाख्यो द्विधा मार्गः समलामलभेदतः  ।
दर्शनाख्यस्तु विज्ञेयः सर्वस्यैव निरास्रवः  ॥ ४३५ ॥
आनुपूर्विकयद्भूयोवीतरागावीतावीतरागिणाम्  ।
अशैक्षाख्योपि बोद्धव्यो नित्यमेवामलीमसः  ॥ ४३६ ॥
भवाग्रं निर्मलोऽत्येति........  ॥ ४३७ ॥
सविशेषं यतस्त्यक्त्वा फलं परमुपाश्नुते  ।
शैक्षस्य त्रिभिरक्षाद्यैर्द्वाभ्यां संपूर्णंतार्हतः  ॥ ४३८ ॥
विज्ञातव्यः समासेन पुनमार्गश्चतुर्विधः  ।
आनन्तर्यविमुक्त्याख्यौ प्रारम्भोत्कर्षलक्षणौ  ॥ ४३९ ॥
तीक्ष्णेन्द्रियस्य मौलेषु ध्यानेषु प्रतिपत्सुखा  ।
क्षिप्राभिज्ञाल्पबुद्धेस्तु धन्धान्यत्र विपर्ययात् ॥ ४४० ॥
क्षयज्ञानं मता बोधिस्तथानुत्पादधीरपि  ।
दश चैकश्च तत्पक्ष्याः सप्तत्रिंशत्तु नामतः  ॥ ४४१ ॥
सोपेक्षाप्रीतिसंकल्पं श्रद्धादीन्द्रियपञ्चकम्  ।
सप्रस्रब्धिर्द्विरूपोत्थं नामभेदस्त्वपेक्षया  ॥ ४४२ ॥
बलान्यत्रेन्द्रियाण्येव प्रज्ञैव स्मृत्युपस्थितिः  ।
वीर्यं सम्यक्प्रधानाख्यमृद्धिपादा मनस्थितिः  ॥ ४४३ ॥
दोषहाणमनुत्पादं गुणोत्पादं विवर्धनम्  ।
सकृत्करोति यत्तद्धि स प्रहाणचतुष्टयम्  ॥ ४४४ ॥
छन्दव्यायाममीमांसा चित्ताकृष्टाः समाधयः  ।
ऋद्धिपादास्तु चत्वारो गुणसम्पत्तियोनयः  ॥ ४४५ ॥
प्रोक्तं बोधित्रयेशित्वाच्छ्रद्धादीन्द्रियपञ्चकम्  ।
कथितं बलशब्देन तदेवानभिभूतितः  ॥ ४४६ ॥
बोधनार्थेन निर्दिष्टं शास्त्रा बोध्यङ्गसप्तकम्  ।
प्रतीत्या परमार्थेन प्रज्ञेत्यन्तमनुग्रहात् ॥ ४४७ ॥
प्रीतिप्रस्रब्ध्युपेक्षाणामुक्ताद्धेतोस्तदङ्गता  ।
संकल्पादेश्चतुष्कस्य पथो ज्ञेयानुकूल्यतः  ॥ ४४८ ॥
विद्याप्रभः श्लक्ष्णविकल्पभूमिः शीलानुयात्रः स्मृतिवीर्यमित्रः  ।
समाधिसर्वाधिसुखोपभोगो मार्गो विमुक्तिद्वयधिष्ण्यगोऽयम्  ॥ ४४९ ॥
प्राधान्यं सप्तवर्गस्य प्रारम्भोष्मगतादिषु  ।
यथाक्रमं विबोद्धव्यं भावनादृष्टिमार्गयोः  ॥ ४५० ॥
न चित्तं राजकल्पत्वाद्गुणदोषानुवर्तनात् ।
व्यवहारानुकूल्यत्वात्संज्ञा ह्येतेषु नेष्यते  ॥ ४५१ ॥
विपाकफलनिम्नत्वान्मार्गोक्तेश्च न चेतना  ।
नाप्राधान्यान्मनस्कारो विद्याविद्याप्रवर्तनात् ॥ ४५२ ॥
क्रियारम्भप्रधानत्वान्न च्छन्दो वीर्यबृंहणात् ।
नाधिमोक्षः समारोपान्न स्पर्शो दौर्विभाव्यतः  ॥ ४५३ ॥
नार्यवंश ह्र्यपत्राप्या अविशारदवृत्तितः  ।
नाप्रमादः पराङ्गत्वान्नाविहिंसाविहेठनात् ॥ ४५४ ॥
सत्त्वाधिष्ठानवृत्तित्वान्न मैत्रीकरुणादयः  ।
मार्गाङ्गाक्षैकदेशत्वान्नाप्यवेत्यप्रसत्तयः  ॥ ४५५ ॥
नाद्वेषः शुभमूलेभ्यः सत्त्वगोचरभावतः  ।
औदासीन्यान्न निर्वाणं दविष्ठ्यान्न परध्वनिः  ॥ ४५६ ॥
बोध्यङ्गान्यरजस्कानि बोधेर्नेदिष्टभावतः  ।
तदन्यान्यवबोध्यानि समलान्यमलान्यपि  ॥ ४५७ ॥
आद्ये ध्यानेऽखिला मौलेऽनागम्ये प्रीत्यपाकृताः  ।
द्वितीयेऽप्यपसंकल्पा द्वयोश्चास्मात्द्वयादृते  ॥ ४५८ ॥
शीलाङ्गेभ्यश्च ताभ्यां च द्रष्टव्या त्रिष्वरूपिषु  ।
बोध्यङ्गेभ्यश्च सर्वेभ्यो कामे बोध्यङ्गवर्जिताः  ॥ ४५९ ॥
यस्तत्प्रथमताः प्रोक्ताश्चतस्रस्तत्र कोविदैः  ।
न्यामावक्रान्तिवैराग्यफलाप्त्यक्षविवृद्धिषु  ॥ ४६० ॥
अष्टानां नीरजस्कानां मार्गाङ्गानां यथायथम्  ।
तास्वेकस्याध्वसु ज्ञेयौ लाभालाभौ नवाश्रयौ  ॥ ४६१ ॥
त्रिसत्याधिगमे लाभः शीलधर्मप्रसादयोः  ।
मार्गसत्येक्षणे बुद्धसङ्घगोचरयोरपि  ॥ ४६२ ॥
बौद्धात्सङ्घादृते मार्गाद्या श्रद्धा सत्यगोचरा  ।
धर्मावेत्यप्रसादोसौ संप्रतीत्यप्रभावतः  ॥ ४६३ ॥
मोहनिद्रातमोनाशाद्धीनेत्रोन्मीलनात्स्वयम्  ।
बुद्धो यस्तद्गुणे श्रद्धा प्रसादः स जिने मतः  ॥ ४६४ ॥
शैक्षाशैक्षगुणाढ्यानां पुद्गलानां य आकरः  ।
तद्गुणालम्बना श्रद्धा प्रसादः सङ्खगोचरः  ॥ ४६५ ॥
शीलानां यत्तु वैमल्यं तत्प्रसादस्तथैव तु  ।
द्रव्यतो द्वयमेवैतन्नामतस्तु चतुष्टयम्  ॥ ४६६ ॥
शैक्षस्य बन्धशेषत्वाद्विमुक्तिर्नाङ्गमिष्यते  ।
मोक्षाधिमोक्षरूपत्वान्नित्यानित्यत्वतो द्विधा  ॥ ४६७ ॥
पूर्वोक्तैव हि या बोधिः सा सम्यग्ज्ञानमुच्यते  ।
मुच्यतेऽनागतं चित्तमशैक्षं क्लेशरोधतः  ॥ ४६८ ॥
धर्मव्यापारतो लोके धर्म्यपि व्यापृतो मतः  ।
मार्गस्तूपात्तकारित्रो निरस्यति तदावृतिम्  ॥ ४६९ ॥
विमुक्तिः शाश्वती यैव सा विरागादयस्त्रयः  ।
आख्याता धातवः सूत्रे त्रिधा भेदो ह्यपेक्षया  ॥ ४७० ॥
विरागो रागनिर्मोक्षः प्रहाणाख्योऽन्यसंक्षयः  ।
निरोधधातुरन्यस्य सोपादानस्य वस्तुनः  ॥ ४७१ ॥
दुःखहेत्ववलम्बिन्या योगी निर्विद्यते धिया  ।
विरज्यते तु संरक्तस्ततः कोटिचतुष्टयी  ॥ ४७२ ॥
संज्ञा अनित्यसंज्ञाद्या दश ताभ्योऽशुभादयः  ।
तिस्रो मार्गविधिर्मार्गश्चतस्त्रोऽन्त्यास्त्रयी फलम्  ॥ ४७३ ॥
त्रितय्यशुभसंज्ञाद्या ज्ञेया तत्खलु सास्रवाः  ।
समला निर्मलास्त्वन्या बोध्या नव भुवोऽमलाः  ॥ ४७४ ॥
भूमिष्वेकादशस्वन्त्या ध्यानाद्यासूपलक्षयेत् ।
चतुर्थी पञ्चमी षष्ठी विद्यात्सप्तसु भूमिषु  ॥ ४७५ ॥
लोकोऽयं तत्त्वसंमुग्धो ज्ञेयतत्त्वे प्रमुह्यति  ।
तानि ज्ञानानि वक्ष्यामि स्वरूपादिप्रपञ्चतः  ॥ ४७६ ॥
जातिद्रव्ये निराकृत्य प्रतिपक्षाद्यपेक्षया  ।
तद्भेदो दशधा प्रोक्तो धर्मज्ञानादिनामभिः  ॥ ४७७ ॥
धर्मान्वयविशेष्ये द्वे दुःखाद्यैश्च चतुष्टयम्  ।
द्वे संवृत्यन्यचित्ताभ्यां क्षयेणाजन्मना द्वयम्  ॥ ४७८ ॥
प्रतिपक्षप्रयोगाभ्यां स्वभावाकारगोचरैः  ।
तद्व्यवस्था निबोद्धव्या कृत्येनोपचयेन वा  ॥ ४७९ ॥
धातुसत्यार्थचित्तेषु जातिध्वंसाप्रजन्मनोः  ।
संमोहस्य निवृत्त्यर्थं तद्भेदो दशधैव वा  ॥ ४८० ॥
परिज्ञाताद्यवगमः दुःखादौ क्षयधी फलम्  ॥ ४८१ ॥
धीराकारः सदाकार्यं साकारास्त्ववलम्बिनः  ॥ ४८२ ॥
परिचित्तमतिस्त्रीणि धर्मसंज्ञं निरोधधीः  ।
चत्वारि स्मृत्युपस्थानान्यतोऽन्यज्ज्ञानमिष्यते  ॥ ४८३ ॥
मार्गधर्मान्वयज्ञानगोचरो नवशो धियः  ॥ ४८४ ॥
पञ्चधर्मास्त्रिधात्वाप्तान्मार्गरूपान् सनातनान्  ।
व्युत्पत्त्यर्थं द्विधा कृत्वा दर्शयेज्ज्ञानगोचरम्  ॥ ४८५ ॥
दृङ्मार्गे प्रथमे ज्ञाने त्रिभिर्ज्ञानैः समन्वितः  ।
चतुर्ष्वेकैकवृद्ध्योर्ध्वं विरक्तोऽन्यमनो धिया  ॥ ४८६ ॥
त्रिध्यानकामवैराग्ये पश्चिमे मुक्तिवर्त्मनि  ।
मौलध्यानप्रयोगे च ज्ञेयानागतभावना  ॥ ४८७ ॥
बालस्य स्मृत्युपस्थानध्यानाद्युत्पादने तथा  ।
प्रयोगमुक्तिमार्गेषु संवृत्यान्यमनोधियः  ॥ ४८८ ॥
क्षान्तिज्ञानानि भाव्यन्ते स्वजातीयानि दृक्पथे  ।
सांवृतं चान्वयज्ञाने दुःखहेतुसमाह्वये  ॥ ४८९ ॥
समानप्रतिपक्षत्वात्तेषु मार्गायितत्वतः  ।
अतोऽभिसमयात्याख्यं तत्त्रिसत्यान्तलाभतः  ॥ ४९० ॥
मार्गाख्ये त्वन्वयज्ञाने षड्भाव्यन्तेऽथ सप्त वा  ।
आनन्तर्यपथे चोर्द्ध्वं भाव्यते नान्यचित्तधीः  ॥ ४९१ ॥
प्रहाणमुक्तिमार्गेषु विनान्त्याया विमुक्तितः  ।
भवाग्रप्रतिपक्षत्वात्संवृतस्य न भावना  ॥ ४९२ ॥
ध्यानादीनां स्वभावादावव्याघातविसारि यत् ।
ध्यानादिज्ञानसंज्ञं तन्नवज्ञानमयं बलम्  ॥ ४९३ ॥
यत्सत्त्वाक्षमृदुत्वादौ परिच्छेदे प्रवर्तते  ।
अक्षोत्तमावरज्ञानबलं तन्नवधीमयम्  ॥ ४९४ ॥
यत्सत्त्वाधिरुचित्रैधे हीनादौ सम्प्रवर्तते  ।
नानाधिमुक्तिधीसंज्ञे बलं तच्च नवात्मकम्  ॥ ४९५ ॥
यन्नानाधात्वपेक्षाख्यं सत्त्वार्थाय प्रवर्तते  ।
नवज्ञानमयं तद्वत्तन्नानाधातुधीबलम्  ॥ ४९६ ॥
गतिधर्मार्यभेदं यद्वेत्ति प्रत्ययभेदतः  ।
तद्धियो दश सर्वत्रगामिनीप्रतिपद्बलम्  ॥ ४९७ ॥
यत्स्वान्यातीतजन्मेक्षिसंवृतिज्ञानसंज्ञकम्  ।
प्राग्जात्यानुस्मृतिज्ञानबलं तत्सफलं मतम्  ॥ ४९८ ॥
सत्त्वानां च्युतिसम्भूत्योर्ज्ञानमन्याध्ववृत्ति यत् ।
तच्च्युत्युत्पत्तिबुद्ध्याख्यं बलं पूर्ववदुच्यते  ॥ ४९९ ॥
आस्रवक्षयधीसंज्ञं षड्ज्ञानान्यथवा दश  ।
षोडशाकारमत्राद्यमन्यैश्चाप्युत्तरं भुवा  ॥ ५०० ॥
सप्तमं षोडशाकारमविभक्ताकृतिद्वयम्  ।
अष्टाकारं द्वितीयं तु नवज्ञानमयं तु यत् ॥ ५०१ ॥
तथागतबलं प्रोक्तं तज्ज्ञेयं द्वादशाकृति  ।
सर्वगोचरमत्राद्यमन्त्यं शान्त्यवलम्बि वा  ॥ ५०२ ॥
द्विधा हेतुभवालम्बं सप्तमं सत्यगोचरम्  ।
अतीताद्यद्धि धात्वर्थमष्टमं समुदाहृतम्  ॥ ५०३ ॥
नवमं खलु रूपार्थं संस्कृतालम्ब्यते परम्  ।
द्व्यपेक्षो बलशब्दोऽयं बलं त्वप्रतिघाततः  ॥ ५०४ ॥
सन्धौ सन्धौ च बुद्धस्य कायेनारायणं बलम्  ।
स्प्रष्टव्यमधिकं तत्तु दश हस्त्यादिसप्तकात् ॥ ५०५ ॥
स्वपरार्थान्तसम्प्राप्तेर्वैशारद्यचतुष्टयम्  ।
आद्यन्तबलरूपे द्वे द्वे कर्म प्रतिपद्धियोः  ॥ ५०६ ॥
श्रोतृसम्पत्त्रयापेक्षा त्रिविधा स्मृत्युपस्थितिः  ।
संस्माराहितसामर्थ्यसंप्रजन्यस्वलक्षणा  ॥ ५०७ ॥
संवृतिज्ञानरूपत्वाद्दीर्घकालानुसारतः  ।
सर्वत्र समवृत्त्यादेर्बद्धस्यैव महाकृपा  ॥ ५०८ ॥
अरणा प्रणिधिज्ञानं चतस्रः प्रतिसंविदः  ।
अर्हत्सान्तानिका ह्येते पञ्च तु प्रान्तकोटिकाः  ॥ ५०९ ॥
इतरैरपि सामान्या अप्रमादादयो गुणाः  ।
एषां यथोपदिष्टानां शृणु वक्ष्यामि लक्षणम्  ॥ ५१० ॥
अरणा संवृतिज्ञानं नृजान्त्यध्याननिश्रयात् ।
आर्यसन्तानिका जाता सवस्तुकमलेक्षिणी  ॥ ५११ ॥
प्रणिधिज्ञानमप्येवं सर्वधर्मावलम्बि तु  ।
अकोप्यधर्मणो ख्याते तथैव प्रतिसंविदः  ॥ ५१२ ॥
विवक्षितार्थसम्बन्धिनामसंमोहभेदिनी  ।
आद्यान्या तदभिव्यङ्ग्या ज्ञेया ज्ञानविचारिणी  ॥ ५१३ ॥
तृतीया शब्दसंस्कारा ज्ञानसंमोहघातिनी  ।
तुरीया तु प्रबन्धोक्तिर्ध्यानाद्युत्पादनोन्मुखी  ॥ ५१४ ॥
अर्थाख्या खलु सर्वत्र षड्ज्ञानान्यथवा नव  ।
प्रतिभानाह्वयाप्येवं दशज्ञानमयी त्वसौ  ॥ ५१५ ॥
कामे ध्यानेषु धर्माख्या तदन्या त्वाद्यकामयोः  ।
संवृतिज्ञानमय्यौ तु द्वे एते प्रतिसंविदौ  ॥ ५१६ ॥
ऋद्धौ श्रोत्रेऽन्यचित्ते प्राग्भावे च्युत्युदये क्षये  ।
ज्ञानसाक्षात्क्रियाभिज्ञा षड्वा धीः मुक्तिवर्त्मनि  ॥ ५१७ ॥
चतस्रः संवृतिज्ञानं पञ्च ज्ञानानि चित्तधीः  ।
सर्वास्रवक्षयाभिज्ञा षड्ज्ञानान्यथवा दश  ॥ ५१८ ॥
षष्ठी सर्वत्र पञ्चान्या मौलीषु ध्यानभूमिषु  ।
यत्नवैराग्यतो लभ्याः स्वभूम्यधरगोचराः  ॥ ५१९ ॥
स्मृत्युपस्थितयस्तिस्त्रश्चेतःपर्यायधीर्मता  ।
ऋद्धिश्रोत्राक्ष्यभिज्ञास्नु प्रथमा स्मृत्युपस्थितिः  ॥ ५२० ॥
दिव्यमव्याकृतं श्रोत्रं नेत्रं चान्या शुभा मताः  ।
अभिज्ञाफलताभिज्ञा मनोविज्ञानप्रज्ञया  ॥ ५२१ ॥
तिस्रो विद्या मतास्त्र्यध्वसंमोहादिव्युदस्तये  ।
एका स्वभावतोऽशैक्षी द्वे त्वशैक्षाश्रयोदयात् ॥ ५२२ ॥
ऋद्धिचित्तक्षयाभिज्ञा प्रतिहार्यत्रयं स्मृतम्  ।
हरतो द्वे कुशास्तृभ्यो मारेभ्यो हरते परम्  ॥ ५२३ ॥
समाधी ऋद्धिरित्युक्ता फलमैश्वर्यष्टधा  ।
द्विधैतद्गतिनिर्माणे त्रिविधा गतिरिष्यते  ॥ ५२४ ॥
मनोमयी गतिः शास्तुरिच्छामात्रप्रवृत्तितः  ।
अधिमोक्षकृतान्येषां ततो देहाभिवाहिनी  ॥ ५२५ ॥
रूपगन्धरसस्पर्शाः कामे निर्माणमिष्यते  ।
रूपस्पर्शौ मतौ रूपे स्वेशरीरेऽथ वा बहिः  ॥ ५२६ ॥
अभिज्ञाफलचित्तेन तत्तानि तु चतुर्दश  ।
आद्यध्यानफलं द्वे तैरूर्ध्वभूम्येकवृद्धितः  ॥ ५२७ ॥
तल्लाभो ध्यानवत्ज्ञेयः शुद्धकाच्च स्वतश्च तत् ।
स्वभूमेनैव निर्माणमधरेणापि भाषणम्  ॥ ५२८ ॥
निर्मात्रैव सहैतेषां भाषणं सुगतादृते  ।
एकस्य ब्रुवतः सर्वे निर्मिता ब्रुवते समम्  ॥ ५२९ ॥
अधिष्ठाय तु निर्माणं भाषन्तेऽन्येन चेतसा  ।
अधिष्ठानं मृतस्यापि स्थिरस्यैव तु वस्तुनः  ॥ ५३० ॥
अजय्येकमनेकेन जयिणस्तद्विपर्ययः  ।
अव्याकृतमभिज्ञोत्थमुपपत्त्य त्वयं त्रिधा  ॥ ५३१ ॥
अर्हतां दशधा त्वेतदैश्वर्यमुपपद्यते  ।
सर्वास्रवक्षयज्ञानविमुक्तिद्वययोगतः  ॥ ५३२ ॥
ऐश्वर्यपि समानेस्मिन्यथोक्ते शास्तृशिष्ययोः  ।
अन्तरं सुमहच्छास्तुर्यत्तत्पूर्वमुदाहृतम्  ॥ ५३३ ॥
साङ्गा चित्तस्थितिर्ध्यानं तच्चतुर्धाङ्गभेदतः  ।
ध्यानोक्तिराञ्जसी तत्र भाक्ती तत्सहभूष्वपि  ॥ ५३४ ॥
संक्षेपादियमाख्याता ध्यानजातिश्चतुर्विधा  ।
द्रव्यभेदानहं तस्याः प्रवक्ष्यामि यथागमम्  ॥ ५३५ ॥
सहारूप्यचतुष्ट्वेन समापत्तिर्मताष्टधा  ।
चतुः पञ्चेषु स्कन्धेषु तदुक्तेर्वर्गवृत्तितः  ॥ ५३६ ॥
भेदेन तु समापत्तिद्रव्याणि दश सप्त च  ।
सामन्तकैः सहाष्टाभिर्ध्यानान्तरिकयापि च  ॥ ५३७ ॥
तद्भेदाः खल्विमेऽन्येपि वक्ष्यन्ते शास्त्रचोदिताः  ।
बुद्धबुद्धेस्तु ते सर्वे तत्त्वेनायान्ति गोचरम्  ॥ ५३८ ॥
त्रिधा ध्यानानि मौलानि सास्वादादिप्रभेदतः  ।
तथैव त्रय आरूप्या भवाग्रं तु द्विधा मतम्  ॥ ५३९ ॥
सामन्तानि द्विधा सप्त प्रथमं तु त्रिधा मतम्  ।
ध्यानान्तरं त्रिधा तद्वदक्लिष्टं त्वधराश्रयम्  ॥ ५४० ॥
आस्वादवत्सतृष्णं यच्छद्धकं लौकिकं मतम्  ।
अदो(धो?)ध्वस्तं तदास्वाद्यमतिलोकमनास्रवम्  ॥ ५४१ ॥
अङ्गान्याद्ये शुभे पञ्च वितर्कश्चित्तसूक्ष्मता  ।
प्रीतिः सुखं समाधानं क्लिष्टं सुखविवर्जितम्  ॥ ५४२ ॥
साध्यात्मसप्रसादास्तु सुखप्रीतिसमाधयः  ।
द्वितीयेऽङ्गानि चत्वारि क्लिष्टे श्रद्धा सुखादृते  ॥ ५४३ ॥
तृतीये पञ्चमे प्रज्ञा स्मृत्युपेक्षा सुखं स्थितिः  ।
क्लिष्टे त्वङ्गद्वयं ज्ञेयं समाधिर्वेदनासुखम्  ॥ ५४४ ॥
अन्त्ये चत्वार्युपेक्षे द्वे समाधिः स्मृतिरेव च  ।
क्लिष्टे ध्याने चतुर्थे तु द्वे अङ्गे वेदना स्थितिः  ॥ ५४५ ॥
द्रव्यात्मना दशैकं च नाम्ना त्वष्टौ दशैव च  ।
अङ्गान्येतानि कथ्यन्ते चतुष्कोटिरतः स्मृतः  ॥ ५४६ ॥
शमथस्य च  ।
ध्यानसामन्तकारूप्येष्वङ्गानामव्यवस्थितिः  ॥ ५४७ ॥
वितर्कचारविध्वंसात्प्रश्वासाश्वाससंक्षयात् ।
उपेक्षावेदिताभावादन्त्यमानेज्यमुच्यते  ॥ ५४८ ॥
आद्ये प्रीतिसुखोपेक्षा द्वितीये तु सुखादृते  ।
सुखोपेक्षे तृतीयेऽन्त्ये उपेक्षैव विदिष्यते  ॥ ५४९ ॥
दृक्छ्रोत्रकायविज्ञानं विज्ञप्तिजनकं तथा  ।
यद्भूमावविचारायामाद्यादव्याकृतं तु तत् ॥ ५५० ॥
खनिमित्तोद्ग्रहाकृष्टः प्रोक्तानन्तमनस्कृतिः  ।
विसर्वरूप आरूप्य आकाशानन्त्यसंज्ञकः  ॥ ५५१ ॥
तद्वच्चित्तविभुत्वेक्षी विज्ञानानन्त्यलक्षणः  ।
विज्ञानानन्त्यद्वेषी च अकिञ्चन्याह्वयः पुनः  ॥ ५५२ ॥
तद्वित्तूच्छेदशङ्की च न संज्ञासंज्ञसंज्ञकः  ।
आदौ तथा प्रयुक्तत्वात्तत्संज्ञा व्यपदिश्यते  ॥ ५५३ ॥
सवितर्कविचारं यत्सापेक्षं सानुवर्तकम्  ।
चित्तमार्येतराकारं तदानागम्यमुच्यते  ॥ ५५४ ॥
चत्वारो ध्यायिनः प्रोक्ताश्चतुर्ध्यानविदर्शनात् ।
सम्पद्विपत्तिसंज्ञाया हानपक्ष्यादिवेदिनः  ॥ ५५५ ॥
ध्याता प्रोक्तस्तथा ध्येयं ध्यानं ध्यानफलं तथा  ।
असिद्धेरुक्तदोषत्वान्नास्त्यात्मादिचतुष्टयम्  ॥ ५५६ ॥
कर्मानुष्ठानतो मोक्षो ज्ञानानुष्ठानतस्तथा  ।
व्यापारे सति सद्भावाद्याथात्म्यावगमेपि च  ॥ ५५७ ॥
कर्म त्वत्र द्विधा ज्ञेयं पुण्यापुण्यक्रियाक्रिये  ।
पुण्यक्रिया त्रिधा प्रोक्ता विरतिस्तद्विधोदिता  ॥ ५५८ ॥
ज्ञानं तु नैष्ठिकं ज्ञेयं यथापूवंमुदाहृतम्  ।
अतोऽन्यद्भजते यस्तु खलीनं चर्वयत्यसौ  ॥ ५५९ ॥
परपीडाप्रवृत्तत्वाद्वधलोभानृतादयः  ।
अपायहेतवो ज्ञेयाः श्रेयोद्वारविबन्धिनः  ॥ ५६० ॥
युक्तार्थचोदनाद्दुःखत्राणाद्दोषानुशासनात् ।
शास्त्रमित्युच्यतेऽतोऽन्यज्ज्ञेयं वातिकभाषितम्  ॥ ५६१ ॥
पारसीकादिमन्त्राणां विषोत्सदबलं क्वचित् ।
दृश्यते न तु सर्वस्मिन्नरिष्टाद्यनिवर्तनात् ॥ ५६२ ॥
रागाद्यैर्दूष्यते चित्तं श्रद्धाद्यैश्च विशुध्यते  ।
विप्रस्यापि यतस्तस्माद्गुणवानेव मुच्यते  ॥ ५६३ ॥
शुद्धं चतुर्विधं हानभागीयादि यथाक्रमम्  ।
न्यूनतुल्यबलोत्कृष्टनिर्मलानुगुणं हि तत् ॥ ५६४ ॥
क्लेशस्वोपरिमस्थाननीरजस्कानुवर्ति वा  ।
द्वे त्रीणि त्रीणि च द्वे वा हानपक्ष्याद्यनन्तरम्  ॥ ५६५ ॥
व्युत्क्रान्तकसमापत्तिरर्हतोऽकोप्यधर्मणः  ।
तत्प्रयोगो द्विधा भूमिर्गत्वागम्यजिगीषया  ॥ ५६६ ॥
धर्मभूम्युत्क्रमेणाष्टौ शुद्धकाख्यादनास्रवम्  ।
शुद्धकाच्च तृतीयं स्वं निष्ठा शुद्धाच्च निर्मलम्  ॥ ५६७ ॥
स्वोर्ध्वा एवोपजन्यन्ते ध्यानारूप्यभवः शुभाः  ।
भवाग्रस्थस्त्वगत्यादौ निर्मलामवलम्बते  ॥ ५६८ ॥
बालाद्यध्यानसंप्राप्तौ लौकिकस्यैव भावना  ।
ऊष्मादिवर्ज्ये चालब्धे ध्यानान्तरसमुद्भवे  ॥ ५६९ ॥
वीतरागस्य चालब्धे पूर्वसामन्तके तथा  ।
विरक्तस्य तु पूर्वस्य निर्मलस्यैव भावना  ॥ ५७० ॥
न्याममार्गान्वयज्ञाने शैक्षस्याक्षविवर्धने  ।
आनन्तर्याह्वये मार्गे दृङ्मार्गे द्वादशक्षणाः  ॥ ५७१ ॥
भवाग्रस्य च वैराग्ये क्षयज्ञानविवर्जिते  ।
आकोप्या ................................  ॥ ५७२ ॥
आर्यस्य कामवैराग्ये चरमे मुक्तिवर्त्मनि  ।
ज्ञानत्रये त्रयाख्ये च न्यामेऽनागम्यवर्जिते  ॥ ५७३ ॥
शैक्षस्य रागिणः पूर्वत्रिभूमीन्द्रियवर्धने  ।
प्रयोगमुक्तिमार्गेषु कामाद्यध्यानजस्य च  ॥ ५७४ ॥
द्विविधार्हत्वसंप्राप्तौ मुक्तिवर्त्मनि पश्चिमे  ।
विरक्तानां च शैक्षाणामव्यग्रान्यत्रिभूजये  ॥ ५७५ ॥
भावना द्विविधस्यापि नोभयस्य तु भावनाम्  ।
अनागम्याश्रये न्याम तद्भागीयोद्भवादिषु  ॥ ५७६ ॥
द्वितीयादिष्वनेनैव विधिनाभ्युह्य युक्तितः  ।
अभिधर्मनयज्ञाने ज्ञेयानागतभावना  ॥ ५७७ ॥
सास्वादः स्वभवालम्बः शुभं ध्यानं समन्तदृक् ।
आरुप्याः कुशला मौला नाधोलोकावलम्बिनः  ॥ ५७८ ॥
ध्यानारूप्यैः प्रहीयन्ते निर्मलैर्मानसो मलाः  ।
अधोभूमेस्तु लभ्यन्ते सामन्तैरपि शुद्धकैः  ॥ ५७९ ॥
सवितर्कविचाराद्यास्त्रयः प्रोक्ताः समाधयः  ।
ध्यानान्तरे स चारोधः सद्वयोऽन्यत्र निर्द्वयः  ॥ ५८० ॥
सास्रवानास्रवश्चान्य एकादशभुवस्त्रयः  ।
आर्याकारमतिद्योताः शून्यताद्यः समाधयः  ॥ ५८१ ॥
दशाप्रणिहिताकाराः शून्यताया द्वयं मतम्  ।
अनिमित्तोऽमृताकारैश्चतुर्भिः संप्रवर्तते  ॥ ५८२ ॥
विमुक्तेर्द्विप्रकारायाः प्राप्तये निर्मलाः पुनः  ।
विमोक्षसु(मु ?)खशब्देन त एवाविष्कृतास्त्रयः  ॥ ५८३ ॥
त्रयोऽपरसमाध्याख्या शून्यताशून्यतादयः  ।
द्वयमालम्बतेऽशैक्षं शून्यतोऽनित्यतस्तथा  ॥ ५८४ ॥
क्षयमप्रतिसंख्याख्यमन्त्यो गृह्णाति शान्ततः  ।
एकादशभुवः सर्वे सास्रवा नृष्वकोपिनः  ॥ ५८५ ॥
समाधिभावनाध्यानं सुखाय प्रथमं शुभम्  ।
दर्शनायाक्ष्यभिज्ञोक्ता प्रज्ञाभेदाय यात्निकाः  ॥ ५८६ ॥
योऽन्त्यो वज्रोपमे ध्याने सर्वक्लेशक्षयाय सा  ।
सूत्रं चैतत्समाख्यातं बुद्धेनात्मोपनायिकम्  ॥ ५८७ ॥
चतुर्णामप्रमाणानां मैत्र्यद्वेषस्तथा कृपा  ।
मुदिता प्रीतिरेकेषामुपेक्षालोभ इष्यते  ॥ ५८८ ॥
व्यापादस्य विहिंसाया अरतेस्तृड्द्विषस्तथा  ।
प्रतिपक्षोऽयमाख्यातो दमनार्थं स्वचेतसः  ॥ ५८९ ॥
सुखाधाने सुखा मैत्री दुःखनाशोन्मुखी कृपा  ।
मुदिता मोदनानिम्ना सत्त्वा एभ्येव पश्चिमा  ॥ ५९० ॥
द्रष्टव्या वृत्तिरेतेषामाकारैः सुखितादि भिः  ।
एभ्यस्त्वन्यतमेनापि ब्रह्मसायुज्यमश्नुते  ॥ ५९१ ॥
नृषु कामावलम्बीनि ध्यानयोर्मुदिताह्वयोः  ।
षड्भौमानि तदन्यानि केचिदिच्छन्ति सप्तसु  ॥ ५९२ ॥
विमोक्षाः कथिता अष्टौ तेषां द्वावशुभात्मकौ  ।
तावाद्यध्यानयोरन्त्ये तृतीयोऽलोभलक्षणः  ॥ ५९३ ॥
चत्वारः कुशलारूपा विमोक्षाख्या समाहिताः  ।
निरोधाख्यसमापत्तिर्विमोक्षः कथितोऽष्टमः  ॥ ५९४ ॥
तस्यास्तु संमुखीभावः सूक्ष्मसूक्ष्मादनन्तरम्  ।
व्युत्थानचित्तमप्यस्याः स्वं शुद्धं निर्मलं त्वधः  ॥ ५९५ ॥
कामावचरदृश्यार्था विमोक्षाः प्रथमास्त्रयः  ।
अन्ये त्वन्वयधीपक्षस्वोर्ध्वदुःखाद्यवेक्षिणाः  ॥ ५९६ ॥
सूत्रेऽभिभवसंज्ञाख्यं प्रोक्तमायतनाष्टकम्  ।
विमोक्षाधिकवृत्त्येतच्चित्तैश्वर्यप्रदर्शकम्  ॥ ५९७ ॥

