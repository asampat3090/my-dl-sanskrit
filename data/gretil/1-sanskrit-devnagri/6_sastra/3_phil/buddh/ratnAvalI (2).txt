
॥ नमो रत्नत्रयाय ॥

सर्वदोषविनिर्मुक्तं गुणैः सर्वैरलंकृतम् ।

प्रणम्य सर्वज्ञमहं सर्वसत्त्वैकबान्धवम् ॥ ०१.०१

धर्ममेकान्तकल्याणं राज [ न् ध ] र्मोदयाय ते ।

वक्ष्यामि धर्मः सिद्धिं हि याति सद्धर्मभाजने ॥ ०१.०२

प्राग्धर्माभ्युदयो यत्र पश्चान्नैःश्रेयसोदयः ।

सम्प्राप्याभ्युदयं यस्मादेति नैःश्रेयसं क्रमात् ॥ ०१.०३

सुखमभ्युदय [ स्तत्र मोक्षो ] नैःश्रेयसो मतः ।

अस्य साधनसंक्षेपः श्रद्धाप्रज्ञे समासतः ॥ ०१.०४

श्राद्धत्वाद्भजते धर्मं प्राज्ञत्वाद्वेत्ति तत्त्वतः ।

प्रज्ञा प्रधानं त्वनयोः श्रद्धा पूर्वङ्गमास्य तु ॥ ०१.०५

छन्दाद्द्वेषाद्भयान्मोहाद्यो धर्मं नातिवर्तते ।

स श्राद्ध इति विज्ञेयः श्रेयसो भाजनं परम् ॥ ०१.०६

कायवाङ्मानसं कर्म सर्वं सम्यक्परीक्ष्य यः ।

परात्महितमाज्ञाय सदा कुर्यात्स पण्डितः ॥ ०१.०७

अहिंसा चौर्यविरतिः परदारविवर्जनम् ।

मिथ्यापैशुन्यपारुष्याबद्धवादेषु संयमः ॥ ०१.०८

लोभव्यापादनास्तिक्[ यदृष्टीनां परिवर्जनम् ।

एते कर्मपथा ] शुक्ला दश कृष्णा विपर्ययात् ॥ ०१.०९

अमद्यपानं स्वाजीवोऽविहिंसा दानमादरात् ।

पूज्यपूजा च मैत्री च धर्मश्चैष समासतः ॥ ०१.१०

शरीरतापनाद्धर्मः केवलान् [ नास्ति तेन हि ] ।

[ २,अ ] न परद्रोहविरतिर्न परेषामनुग्रहः ॥ ०१.११

दानशीलक्षमास्पष्टं यः सद्धर्ममहापथम् ।

अनादृत्य व्रजेत्कायक्लेशगो दण्डकोत्पथैः ॥ ०१.१२

स संसाराटवीं घोरामनन्तजनपादपाम् ।

क्लेशव्यालावलीढाङ्गः सुदीर्घं प्रतिपद्यते ॥ ०१.१३

हिंसया जायतेऽल्पायुः बह्वाबाधो विहिंसया ।

चौर्येण भोगव्यसनी सश [ त्रुः ] परदारिकः ॥ ०१.१४

प्रत्याख्यानं मृषावादात्पैशुन्यात्मित्रभेदनम् ।

अप्रियश्रवणं रौक्ष्यादबाद्धाद्दुर्भगं वचः ॥ ०१.१५

मनोरथान् हन्त्यभिध्या व्यापादो भयदः स्मृतः ।

मिथ्यादृष्टिः कुदृष्टित्वं मद्यपानं मतिभ्रमः ॥ ०१.१६

अप्रदानेन दारिद्र्यं मिथ्याजिवेन वञ्चना ।

स्तम्भेन दुःकुळीनत्वमल्पौजस्कत्वमीर्षया ॥ ०१.१७

क्रोधाद्दुर्वर्णता मौर्ख्यमप्रश्नेन विपश्चिताम् ।

फलमेतन्मनुष्यत्वे सर्वेभ्यः प्राक्च दुर्गतिः ॥ ०१.१८

एसामकुशलाख्यानां विपाको यः प्रकीर्तितः ।

कुशलानां च सर्वेषां विपरीतः फलोदयः ॥ ०१.१९

लोभो द्वेषश्च मोहस्च तज्जं कर्मेति चाशुभम् ।

अलोभामोहाद्वेषाश्च तज्जं कर्मेतरच्छुभम् ॥ ०१.२०

अशुभात्सर्वदुःखानि सर्वदुर्गतयस्तथा ।

शुभात्सुगतयः सर्वाः सर्वजन्मसुखानि च ॥ ०१.२१

निवृत्तिर्[ २,ब्] अशुभात्कृत्स्नात्प्रवृत्तिस्तु शुभे सदा ।

मनसा कर्मणा वाचा धर्मोऽयं द्विविधः स्मृतः ॥ ०१.२२

नरकप्रेततिर्यग्भ्यो धर्मादस्माद्विमुच्यते ।

नृषु देवेषु चाप्नोति सुखश्रीराज्यविस्तरान् ॥ ०१.२३

ध्यानाप्रमाणारूप्यैस्तु ब्रह्माद्यसुखमश्नुते ।

इत्यभ्युदयधर्मोऽयं फलं चास्य समासतः ॥ ०१.२४

नैःश्रेयसः पुनर्धर्मः सूक्ष्मो गम्भीरदर्शनः ।

बालानां [ अश्रोत्रवताम् ] उक्तस्त्रासकारो जिनैः ॥ ०१.२५

नास्म्यहं न भविष्यामि न मेऽस्ति न भविष्यति ।

इति बालस्य सन्त्रासः पण्डितस्य भयक्षयः ॥ ०१.२६

अहंकारप्रसूतेयं ममकारोपसंहिता ।

प्रजा प्रजाहितैकान्तवादिनाऽभिहिता खिल ॥ ०१.२७

अस्त्यहं मम चास्तीति मिथ्यैतत्परमार्थतः ।

यथाभूतपरिज्ञानान्न भवत्युभयं यतः ॥ ०१.२८

अहंकारोद्भवाः स्कन्धाः सोऽहंकारोऽनृतोऽर्थतः ।

बीजं यस्यानृतं तस्य प्ररोहः सत्यतः कुतः ॥ ०१.२९

स्कन्धानसत्यान् दृष्ट्वैवमहंकारः प्रहीयते ।

अहंकारप्रहाणाच्च न पुनः स्कन्धसंभवः ॥ ०१.३०

यथादर्शमुपादाय [ स्वमुखप्रतिबिम्बकम् ।

दृश्य ] ते नाम तच्चैवं न किंचिदपि तत्त्वतः ॥ ०१.३१

अहंकारस्तथा स्कन्धानुपादायोपलभ्यते ।

न च कश्चित्स तत्त्वेन स्वमुखप्रतिबिम्बवत् ॥ ०१.३२

यथादर्शमनादाय स्वमुखप्रतिबिम्बकम् ।

न दृश्यते तथा स्कन्धान् [ ३,अ ] अनादायाहमित्यपि ॥ ०१.३३

एवंविधार्थश्रवणाद्धर्मचक्षुरवाप्तवान् ।

आर्याननन्दः स्वयं चैव भिक्षुभ्योऽभीक्ष्णमुक्तवान् ॥ ०१.३४

स्कन्धग्राहो यावदस्ति तावदेवाहमित्यपि ।

अहंकारे सति पुनः कर्म जन्म ततः पुनः ॥ ०१.३५

त्रिवर्त्मैतदनाद्यन्तमध्यं संसारमण्डलम् ।

अलातमण्डलप्रख्यं भ्रमत्यन्योन्यहेतुकम् ॥ ०१.३६

स्वपरोभयतस्तस्य त्रैकाल्यतोऽप्यप्राप्तितः ।

अहंकारः क्षयं याति ततः कर्म च जन्म च ॥ ०१.३७

एवं हेतुफलोत्पादं पश्यंस्तत्क्षयमेव च ।

नास्तितामस्तितां चैव नैति लोकस्य तत्त्वतः ॥ ०१.३८

सर्वदुःखक्षयं धर्मं श्रुत्वैवमपरीक्षकः ।

संकम्पत्यपरिज्ञानादभयस्थानकातरः ॥ ०१.३९

न भविष्यति निर्वाणे सर्वमेतन्न ते भयम् ।

उच्यमान इहाभावस्तस्य ते किं भयंकरः ॥ ०१.४०

मोक्षे नात्मा न च स्कन्धा मोक्षश्चेदीदृषः प्रियः ।

आत्मस्कन्धापनयनं किमिहैव तवाप्रियम् ॥ ०१.४१

न चाभावोऽपि निर्वाणं कुत एव तस्य भावता ।

भावाभावपरामर्शक्षयो निर्वाणमुच्यते ॥ ०१.४२

समासान्नास्तितादृष्टिः फलं नास्तीति कर्मणः ।

अपुण्यापायिकी चैषा मिथ्यादृष्टिरिति स्मृता ॥ ०१.४३

समासादस्तितादृष्तिः फलं चास्तीति कर्मणाम् ।

पुण्या सुगतिनिष्यन्दा सम्यग्दृष्टिरिति स्मृता ॥ ०१.४४

ज्ञाने [ ३,ब्] नास्त्यस्तिताशान्तेः पापपुण्यव्यतिक्रमः ।

दुर्गतेः सुगतेश्चास्मात्स मोक्षह्सद्भिरुच्यते ॥ ०१.४५

सहेतुमुदयं पश्यन्नास्तितामतिवर्तते ।

अस्तितामपि नोपैति निरोधं सह हेतुना ॥ ०१.४६

प्राग्जातः सहजातश्च हेतुरहेतुकोऽर्थतः ।

प्रज्ञप्तेरप्रतीतत्वादुत्पत्तेश्चैव तत्त्वतः ॥ ०१.४७

अस्मिन् सतीदं भवति दीर्घे ह्रस्वं यथा सति ।

[ तस्योत्पादादुदेतीदं दीपोत्पादाद्यथा ] प्रभा ॥ ०१.४८

ह्रस्वेऽसति पुनर्दीर्घं न भवति स्वभावतः ।

प्रदीपस्याप्यनुत्पादात्प्रभाया अप्यसंभवः ॥ ०१.४९

एवं हेतुफलोत्पादं दृष्त्वा नोपैति नास्तिक्यम् ।

अभ्युपेत्यास्य लोकस्य याथाभूत्यं प्रपञ्चजम् ॥ ०१.५०

निरोधं च प्रपञ्चोत्थं याथाभूत्यादुपागतः ।

नोपयात्यस्तितां तस्मान्मुच्यतेऽद्वयनिश्रितः ॥ ०१.५१

दुरादालोकितं रूपमासन्नैर्दृश्यते स्फुटम् ।

मरीचिर्यदि वारि स्यादासन्नैः किं न दृश्यते ॥ ०१.५२

दूरीभूतैर्यथाभूतो लोकोऽयं दृश्यते तथा ।

न दृश्यते तदासन्नैरनिमित्तो मरीचिवत् ॥ ०१.५३

[ मरीचिस्तोयसदृशी यथा नाम्बो न ] चार्थतः ।

स्कन्धास्तथात्मसदृशा नत्मानो नापि तेऽर्थतः ॥ ०१.५४

मरिचिं तोयमित्येतदिति मत्वागतोऽत्र सन् ।

यदि नास्तीति तत्तोयं [ गृह्णीयान्मूढ एव सः ॥ ०१.५५

मरीचिप्रतिमं लो ] कम् [ ४,अ ] एवमस्तीति गृह्णतः ।

नास्तीति चापि मोहोऽयं सति मोहे न मुच्यते ॥ ०१.५६
नास्तिको दुर्गतिं याति सुगतिं याति चास्तिकः ।

यथाभूतपरिज्ञानान्मोक्षमद्वयनिश्रितः ॥ ०१.५७

अनिच्छन्नास्तितास्तित्वे यथाभूतपरिज्ञया ।

नास्तितां लभते मोहात्कस्मान्न लभतेऽस्तिताम् ॥ ०१.५८

स्यादस्तिदूषणादस्य नास्तिताक्षिप्यतेऽर्थतः ।

नास्तितादूषनादेव कस्मान्नाक्षिप्यतेऽस्तिता ॥ ०१.५९

न प्रतिज्ञा न चरितं न चित्तं बोधिनिश्रयात् ।

नास्तिकत्वेऽर्थतो येषां कथं ते नास्तिकाः स्मृटाः ॥ ०१.६०

ससांख्यौलूक्यनिर्ग्रन्थपुद्गलस्कन्धवादिनम् ।

पृच्छ लोकं यदि वदत्यस्तिनास्तिव्यतिक्रमम् ॥ ०१.६१

धर्मयौतकमित्यस्मान्नास्त्यस्तित्वव्यतिक्रमम् ।

विद्धि गंभीरमित्युक्तं बुद्धानां शासनामृतम् ॥ ०१.६२

विभवं नैति नायाति न तिष्ठत्यपि चक्षणम् ।

त्रैकाल्यव्यतिवृत्तात्मा लोक एव कुतोऽर्थतः ॥ ०१.६३

द्वयोरप्यागतिगती प्रस्थितिश्च न तत्त्वतः ।

लोकनिर्वाणयोस्तस्माद्विशेषः क इवार्थतः ॥ ०१.६४

स्थितेरभावादुदयो निरोधश्च न तत्त्वतः ।

उदितः स्थितश्चेति निरुद्धश्च कुतोऽर्थतः ॥ ०१.६५

कथमक्सणिको भावः परिणामः सदा यदि ।

नास्ति चेत्परिणामः स्यादन्यथात्वं कुतोऽर्थतः ॥ ०१.६६

एकदेशे [ ४,ब्] क्षयाद्वा स्यात्क्षणिकं सर्वशोऽपि वा ।

वैषम्यानुपलब्धेश्च द्विधाप्येतदयुक्तिमत् ॥ ०१.६७

क्षणिके सर्वथा भावेत्कुतः काचित्पुराणता ।

स्थैर्यादक्षणिके चापि कुतः काचित्पुराणता ॥ ०१.६८

यथान्तोऽस्ति क्षणस्यैवमादिर्मध्यं च कल्प्यताम् ।

त्र्यात्मकत्वात्क्षणस्यैवं न लोकस्य क्षणं स्थितिः ॥ ०१.६९

आदिमध्यावसानानि च्[ इन्त्यानि क्षणवत्पुनः ।

आदिमध्या ] वसानत्वं न स्वतः परतोऽपि वा ॥ ०१.७०

नैकोऽनेकप्रदेशत्वान्नाप्रदेशश्च कश्चन ।

विनैकमपि नानेको नास्तित्वमपि चास्तिताम् ॥ ०१.७१

विनाशात्प्रतिपक्षाद्वा स्यादस्तित्वस्य नास्तिता ।

विनाशः प्रतिपक्षो वा कथं स्यादस्त्यसंभवात् ॥ ०१.७२

निर्वृतेस्तेन लोकस्य नोपैत्यूनत्वमर्थतः ।

अन्तवानिति लोकश्च पृष्टस्तुष्णीं जिनोऽभवत् ॥ ०१.७३

सर्वज्ञ इति सर्वज्ञो बुधैस्तेनैव गम्यते ।

येनैतद्धर्मगाम्भीर्यं नोवाचाभाजने लोके ॥ ०१.७४

इति नैःश्रेयसो धर्मो गम्भीरो निष्परिग्रहः ।

अनालय इत्य्प्रोक्तः संबुद्धैस्तत्त्वदर्शिभिः ॥ ०१.७५

अस्मादनालयाद्धर्मादालयाभिरता जनाः ।

अस्तिनास्त्यव्यतिक्रन्ता भीता नश्यन्त्यमेधसः ॥ ०१.७६

ते नष्टा नाशयन्त्यन्यानभयस्थानभीरवः ।

तथा कुरु यथा राजन्नष्टैर्न विप्रनाश्यसे ॥ ०१.७७

* * * * * * * * * *




[ ६  ] कदली पाटिता यद्वन्निःशेषावयवैः सह ।

न किंचित्पुरुषस्तद्वत्पाटितः सह धातुभिः ॥ ०२.०१

सर्वधर्मा अनात्मान इत्यतो भाषितं जिनैः ।

धातुषट्कं च तैः सर्वं निर्णीतं तच्च नार्थतः ॥ ०२.०२

नैवमात्मा न चानात्मा याथाभूत्येन लभ्यते ।

आत्मानात्मकृतदृष्टी वर्वारास्मान्महामुनिः ॥ ०२.०३

दृष्टश्रुटाद्यं मुनिना न सत्यं न मृषोदितम् ।

पक्षाद्धि प्रतिपक्षः स्यादुभयं तच्च नार्थतः ॥ ०२.०४

इति सत्यानृतातीतो लोकोऽयं परमार्थतः ।

अस्मादेव च तत्त्वेन नोपैत्यस्ति च नास्ति च ॥ ०२.०५

यच्चैवं सर्वथा नेति सर्वज्ञस्तत्कथं वदेत् ।

सान्तमित्यथवानन्तं द्वयं वाद्वयमेव वा ॥ ०२.०६

असंख्येया गता बुद्धास्तथैष्यन्त्यथ सांप्रताः ।

कोट्यग्रशश्च सत्त्वान्तस्तेभ्यस्त्रैकाल्यजो मतः ॥ ०२.०७

वृद्धिहेतुर्न लोकस्य क्षयस्त्रैकाल्यसम्भवः ।

सर्वज्ञेन कथं तस्य पूर्वान्तोऽव्याकृतः कृतः ॥ ०२.०८

एतत्तु धर्मगाम्भीर्यं यत्तद्गुह्यं पृथग्जने ।

मायोपमत्वं लोकस्य बुद्धानां शासनामृतम् ॥ ०२.०९

मायागजस्य दृश्येत यथा जन्मान्त एव च ।

न च कश्चित्स तत्त्वेन जन्मान्तश्चैव विद्यते ॥ ०२.१०

मायोपमस्यलोकस्य तथा जन्मान्त एव च ।

दृश्यते परमार्थेन न च जन्मान्त एव च ॥ ०२.११

यथा मायागजो नैति कुतश्चिद्याति [ ६ ]  न क्वचित् ।

चित्तमोहनमात्रत्वाद्भावत्वेन न तिष्ठति ॥ ०२.१२

तथा मायोपमो लोको नैति याति न कुत्रचित् ।

चित्तमोहनमात्रत्वाद्भावत्वेन न तिष्ठति ॥ ०२.१३

त्रैकाल्यव्यतिवृत्तात्मा लोक एवं नु कोऽर्थतः ।

योऽस्ति नास्त्यथवापि स्यादन्यत्र व्यवहारतः ॥ ०२.१४

चतुष्प्रकारमित्यस्मात्सान्तोऽनन्तो द्वयोऽद्वयः ।

बुद्धेन हेतोर्नान्यस्मादयमव्याकृतः कृतः ॥ ०२.१५

शरीराशुचिता तावन् स्थूला प्रत्यक्षगोचरा ।

सततं दृश्यमानापि यदा चित्ते न तिष्ठति ॥ ०२.१६

तदातिसूक्ष्मो गम्भीरः सद्धर्मोऽयमनालयः ।

अप्रत्यक्षः कथं चित्ते सुखेनावतरिष्यति ॥ ०२.१७

सम्बुध्यास्मान्निर्वृत्तोऽभूद्धर्मं देशयितुं मुनिः ।

दुर्ज्ञानमतिगाम्भिर्याज्ज्ञात्वा धर्ममिमं जनैः ॥ ०२.१८

विनाशयति दुर्ज्ञातो धर्मोऽयमविपश्चितम् ।

नास्तितादृष्टिसमले यस्मादस्मिन्निमज्जति ॥ ०२.१९

अपरोऽप्यस्य दुर्ज्ञानान्मूर्खः पण्डितमानिकः ।

प्रतिक्षेपविनष्टात्मा यात्यवीचिमधोमुखः ॥ ०२.२०

दुर्भुक्तेन यथान्नेन विनाशमधिगच्छति ।

सुभुक्तेनायुरारोग्यं बलं सौख्यानि चाश्नुते ॥ ०२.२१

दुर्ज्ञातेन तथानेन विनाशमधिगच्छति ।

सम्यग्ज्ञातेनात्र सुखं बोधिं चाप्नोत्यनुत्तराम् ॥ ०२.२२

तस्मादत्र प्रतिक्षेपं दृष्टिं त्यक्त्वा च नास्तिकीम् ।

संयग्ज्ञानपरं यत्नं कुरु [ ७  ] सर्वार्थसिद्धये ॥ ०२.२३

धर्मस्यास्यापरिज्ञानादहंकारोऽनुवर्तते ।

ततः शुभाशुभं कर्म ततो जन्म शुभाशुभम् ॥ ०२.२४

तस्माद्यावदविज्ञातो धर्मोऽहंकारशातनः ।

दानशीलक्षमाधर्मे तावदादरवान् भव ॥ ०२.२५

धर्मपूर्वाणि कार्याणि धर्ममध्यानि पार्थिव ।

साधयन् धर्मनिष्ठानि नेह नामुत्र सीदति ॥ ०२.२६

धर्मात्कीर्तिः सुखं चैव नेह भीर्न मुमूर्षतः ।

परलोकसुखं स्फीतं तस्माद्धर्मं सदा भज ॥ ०२.२७

धर्म एव परा नीतिर्धर्माल्लोकोऽनुरज्यते ।

रञ्जितेन हि लोकेन नेह नामुत्र वञ्च्यते ॥ ०२.२८

अधर्मेण तु या नीतिस्तया लोकोऽपरज्यते ।

लोकापरञ्जनाच्चैव नेह नामुत्र नन्दति ॥ ०२.२९

परातिसन्धानपरा कष्टा दुर्गतिपद्धतिः ।

अनर्थविद्या दुष्प्रज्ञैरर्थविद्या कथं कृता ॥ ०२.३०

परातिसन्धानपरो नीतिमान् कथमर्थतः ।

येन जन्मसहस्राणि बहून्यात्मैव वञ्च्यते ॥ ०२.३१

रिपोरप्रियमन्विच्छन् दोसांस्त्यक्त्वा गुणान् श्रय ।

स्वहितावाप्तिरेव तु रिपोस्चाप्यप्रियं भवेत् ॥ ०२.३२

दानेन प्रियवद्येन हितेनैकाथचर्यया ।

एभिराचर लोकस्य धर्मस्यैव च सङ्ग्रहम् ॥ ०२.३३

विश्वासं जनयत्येकं सत्यं राज्ञां यथा दृढम् ।

तथैवाभूतमप्येषामविश्वासकरं परम् ॥ ०२.३४

नाविसंवादवत्सत्यं [ सत्त्वे ] [ ७ ] ओद्गतमर्थतः ।

परैकान्तहितं सत्यमहितत्वान्मृषेतरत् ॥ ०२.३५

दोषान् प्रच्छादयत्येकस्त्यागो राज्ञां यथोज्ज्वलः ।

तथा कार्पण्यमप्येषां गुणसर्वस्वघातकम् ॥ ०२.३६

उपशान्तस्य गाम्भीर्यं गाम्भीर्याद्गौरवं परम् ।

गौरवाद्दीप्तिराज्ञा च तस्मादुपशमं भज ॥ ०२.३७

अहार्यबुद्धिः प्राज्ञत्वादपरप्रत्ययः स्थिरः ।

नातिसन्धीयते राजा तस्मात्प्रज्ञापरो भव ॥ ०२.३८

सत्यत्यागशमप्रज्ञो चतुर्भद्रो नराधिपः ।

धर्मश्चतुर्भद्र इव स्तूयते देवमानुषैः ॥ ०२.३९

निगृह्यवादिभिः शुद्धैः प्रज्ञाकारुण्यनिर्मलैः ।

सहासीनस्य सततं प्रज्ञा धर्मश्च वर्द्धते ॥ ०२.४०

दुर्लभाः पथ्यवक्तारः श्रोतारस्त्वतिदुर्लभाः ।

तेभ्योऽतिदुर्लभतमा ये पथ्यस्याशु कारिणः ॥ ०२.४१

पथ्यमप्यप्रियं तस्माज्ज्ञात्वा शीघ्रं समाचर ।

पिबेदौषधमप्युग्रमारोग्यायात्मवानिव ॥ ०२.४२

जीवितारोग्यराज्यानां चिन्तयानित्यतां सदा ।

ततः संवेगवान् धर्ममेकान्तेन प्रयास्यसे ॥ ०२.४३

अवश्यं मरणं पश्यन् पापाद्दुःखं मृतस्य च ।

ऐहिकेन सुखेनापि न पापं क्षातुमर्हसि ॥ ०२.४४

कस्मिंश्चेदभयं दृष्टं भयं दृष्टं क्वचित्क्षणे ।

यद्येकस्मिन् समाश्वासः किमेकस्मिन्न ते भयम् ॥ ०२.४५

मद्यात्परिभवो लोके कार्यहानिर्धनक्षयः ।

अकार्यकारणं मोहात्[ मद्यं त्यज ततः सदा ] ॥ ०२.४६

* * * * * * * * * *




[ १५  ] अधर्ममन्याय्यमपि प्रायो राजाऽनुजीविभिः ।

आचरन् स्तूयते तस्मात्कृच्छ्राद्वेत्ति क्षमाऽक्षमम् ॥ ०४.०१

अन्योऽपि तावद्यः कश्चिद्दुर्वचः क्षममप्रियम् ।

किमु राजा महाभौमस्त्वं मया भिक्षुणा सता ॥ ०४.०२

त्वत्कृतादेव तु स्नेहाज्जगतामनुकम्पया ।

अहमेको वदामि त्वां पथ्यमप्यप्रियं भृशम् ॥ ०४.०३

सत्यं श्लक्ष्णार्थवत्पथ्यं शिष्यः कालेऽनुकम्पया ।

वाच्य इत्याह भगवांस्तदेवमभिधीयसे ॥ ०४.०४

अक्रोधे सत्यवाक्ये च श्लाघ्यमाणो यदि स्थितः ।

श्रव्यं सम्परिगृह्णीयात्सत्तोयं स्नाप्यमानवत् ॥ ०४.०५

तस्य मे वदतो वाक्यं त्वमिहामुत्र च क्षमम् ।

ज्ञात्वा कुरु हितायेदमात्मनो जगतोऽपि च ॥ ०४.०६

याचकेभ्यः पुरा दानात्प्राप्यार्थांश्चेन्न दास्यसि ।

अकृतज्ञत्वलोभाभ्यां नार्थान् पुनरवाप्स्यसि ॥ ०४.०७

इह पथ्यदनं लोके न वहत्यभृतो भृतः ।

याचकस्त्वभृतोऽमुत्र हीनः शतगुणद्वहः ॥ ०४.०८

उदारचित्तः सततं भवोदारक्रियारतः ।

उदारकर्मणः सर्वमुदारं जायते फलम् ॥ ०४.०९

मनोरथैरपि क्लीबैरनालीढं नराधिपैः ।

कुरु धर्मास्पदं श्रीमत्ख्यातं रत्नत्रयास्पदम् ॥ ०४.१०

सामन्तराजरोमाञ्चकरं धर्मास्पदं न यत् ।

मृत्यस्याप्यप्रशस्यत्वाद्राजंस्तदकृतं वरम् ॥ ०४.११

अत्यौदार्याद्[ १५ ] उदाराणां विस्मयोत्साहवर्धणम् ।

उत्साहघ्नं च मन्दानां सर्वस्वेनापि कारय ॥ ०४.१२

उत्सृज्यामुत्र गन्तव्यं सर्वस्वमवशेन ते ।

धर्मे नियुक्तं यात्येव पुरस्तात्सर्वमेव तत् ॥ ०४.१३

सर्वस्वं पूर्वनृपतेः नृपस्य वशमागतम् ।

किं पूर्वकस्य धर्माय सुखाय यशसेऽपि वा ॥ ०४.१४

भुक्तादर्थादिह सुखं दत्तात्पारत्रिकं सुखम् ।

अभुक्तादत्तनष्टत्वाद्दुःखमेव कुतः सुखम् ॥ ०४.१५

विनश्यन् सचिवैर्दातुमस्वातन्त्र्यान्न शक्यसि ।

आपतिछेदनिःस्नेहैर्नवराजप्रियैषिभिः ॥ ०४.१६

सर्वस्वेनाप्यतः स्वस्थः शीघ्रं धर्मास्पदं कुरु ।

मृत्युप्रत्ययमध्यस्थः प्रवातस्थप्रदीपवत् ॥ ०४.१७

धर्माधिकारा ये चान्ये पूर्वराजप्रवर्तिताः ।

देवद्रोण्यादयस्तेऽपि प्रवर्त्यन्तां यथा स्थिताः ॥ ०४.१८

अहिंसकैः शुभाचारैर्व्रतस्थैरतिथिप्रियैः ।

सर्वक्षमैरकलहैर्भज्येरंस्तैः सदो(द्य)तैः ॥ ०४.१९

अन्धव्याधितहीनाङ्गदीनानाथवनीपकाः ।

तेऽप्यन्नपानं साम्येन लभेरन्नविघट्टिताः ॥ ०४.२०

अनर्थीनामपि सतां धार्मिकाणामनुग्रहान् ।

अप्यन्यराज्यसंस्थानामनुरूपान् प्रवर्त्तय ॥ ०४.२१

सर्वधर्माधिकारेषु धर्माधिकृतमुत्थितम् ।

अलुब्धं पण्डितं धर्म्यं कुरु तेषामबाधकम् ॥ ०४.२२

नीतिज्ञान् धार्मिकान् स्निग्धान् शुचीन् भक्तानकातरान् ।

कुलिनान् शीलसम्पन्नान् [ १६  ] कृतज्ञान् सचिवान् कुरु ॥ ०४.२३

अक्षुद्रांस्त्यागिनः शूरान् स्निग्धान् सम्भोगिनः स्थिरान् ।

कुरु नित्याप्रमत्तांस्च धार्मिकान् दण्डनायकान् ॥ ०४.२४

धर्मशीलान् शुचीन् दक्षान् कार्यज्ञान् शास्त्रकोविदान् ।

कृतवृत्तीन् समान् स्निग्धान् वृद्धानधिकृतन् कुरु ॥ ०४.२५

प्रतिमासं च तेभ्यस्त्वं सर्वमायव्ययं शृणु ।

श्रुत्वा धर्माधिकाराद्यं कार्यं सर्वं स्वयं वद ॥ ०४.२६

धर्मार्थं यदि ते राज्यं न कीर्त्यर्थं न कामतः ।

ततः सफलमत्यर्थमनर्थार्थमतोऽन्यथा ॥ ०४.२७

परस्परामिषीभूते लोकेऽस्मिन् प्रायशो नृप ।

यथा राज्यं च धर्मश्च भवेत्तव तथा शृणु ॥ ०४.२८

ज्ञानवृद्धा कुले जाता न्यायज्ञाः पापभीरवः ।

समेता बहवो नित्यं सन्तु ते कार्यदर्शिनः ॥ ०४.२९

दण्डबन्धप्रहारादीन् कुर्युस्ते न्यायतोऽपि चेत् ।

कारुन्यार्द्रः सदा भूत्वा त्वमनुग्रहवान् भव ॥ ०४.३०

हितायैव त्वया चित्तमुन्नाम्यं सर्वदेहिनाम् ।

कारुण्यात्सततं राजंस्तीव्रपापकृतामपि ॥ ०४.३१

तीव्रपापेषु हिंस्रेषु कृपा कार्या विशेषतः ।

त एव हि कृपास्थानं हतामानो महात्मनाम् ॥ ०४.३२

प्रत्यहं पञ्चरात्रं वा बद्धान् क्षीनान् विमोचय ।

शेषानपि यथायोगं मा कांश्चित्नैव मोचय ॥ ०४.३३

येष्वमोक्षणचित्तं ते जायते तेष्वसंवरः ।

तस्मादसंवरात्पापमजस्रमुपचीयते ॥ ०४.३४

[ १६ ] यावच्च न विमुच्येरंस्तावत्स्युः सुखबन्धनाः ।

नापितस्नानपानान्नभैषज्यवसनान्विताः ॥ ०४.३५

अपात्रेष्विव पुत्रेषु पात्रीकरणकाङ्क्षया ।

कारुण्य्[ आत्ताडनं कार्यं न द्वेषान् ] नार्थलिप्सया ॥ ०४.३६

विमृश्य संयग्विज्ञाय प्रदुष्टान् घातकानपि ।

अहत्वाऽपीडयित्वा च कुरु निर्विषयान्नरान् ॥ ०४.३७

स्वतन्त्रः पश्य सर्वं च विषयं चारचक्षुषा ।

नित्याप्रमत्तः स्मृतिमान् कुरु कार्यं च धार्मिकम् ॥ ०४.३८

प्रदानमानसत्कारैर्गुणस्थान् सततं भज ।

उदारैरनुरूपैस्तु शेषानपि यथाविधि ॥ ०४.३९

सम्मानस्फीतकुसुमः सम्प्रदानमहाफलः ।

राजवृक्षः क्षमाच्छायः सेव्यते भृत्यप्रक्षिभिः ॥ ०४.४०

त्यागशीलमयो राजा तेजस्वी भवति प्रियः ।

शर्करामोदको यद्वदेलामरिचकर्कशः ॥ ०४.४१

मात्स्यन्यायश्च ते नैवं न्यायाद्राज्यं भविष्यति ।

न चान्यायो न वाऽधर्मो धर्मश्चैवं भविष्यति ॥ ०४.४२

परलोकात्त्वया राज्यं नानीतं नापि नेष्यसि ।

धर्मात्प्राप्तमतोऽस्यार्थे नाधर्मं कर्तुमर्हसि ॥ ०४.४३

राज्येन भाण्डमूल्येन दुःखभाण्डपरम्पराम् ।

राजन् यथा नार्जयसि प्रयत्नः क्रियतां तथा ॥ ०४.४४

राज्येन भाण्डमूल्येन राज्यभाण्डपरम्पराम् ।

राजन् यथा निर्विशसि प्रयत्नः क्रियतां तथा ॥ ०४.४५

चतुर्द्वीपामपि प्राप्य पृथिवीं चक्रवर्तिनः [ १७  ] ।

शारीरं मानसं चैव सुखद्वयमिदं मतम् ॥ ०४.४६

दुःखप्रतिक्रियामात्रं शारीरं वेदनासुखम् ।

संज्ञामयं मानसं तु केवलं कप्ल्पनाकृतम् ॥ ०४.४७

दुःखप्रतिक्रियामात्रं कल्पनामात्रमेव च ।

लोकस्य सुखसर्वस्वं व्यर्थमेतदतोऽर्थतः ॥ ०४.४८

द्वीपदेशपुरावासप्रदेशसानवाससाम् ।

शय्याऽन्नपानहस्त्यस्त्यश्वस्त्रीणां चैकैकभोग्यता ॥ ०४.४९

यदा च यत्र चित्तं स्यात्तदानेन सुखं किल ।

शेषाणाममनस्कारात्तेषां व्यर्थत्वमर्थतः ॥ ०४.५०

विषयान् पञ्चभिः पञ्च चक्षुरादिभिरिन्द्रियैः ।

न कल्पयति येद्गृह्णन्नास्मात्तेषु तदा सुखम् ॥ ०४.५१

जानीते विषयं यं यं येन येनेन्द्रियेण च ।

तदा न शेषैः शेषाणि व्यर्थान्येव यतस्तदा ॥ ०४.५२

इन्द्रियैरुपलब्धस्य विषयस्याकृतिं मनः ।

उपलभ्य व्यतीतस्य कल्पयन्मन्यते सुखम् ॥ ०४.५३

एकमर्थं विजानाति यद्यप्येकमिहेन्द्रियम् ।

तदप्यर्थं विना व्यर्थं व्यर्थोऽर्थोऽपि च तद्विना ॥ ०४.५४

प्रतीत्य मातापितरौ यथोक्तः पुत्रसम्भवः ।

चक्षूरूपे प्रतीत्यैवमुक्तो विज्ञानसंभवह् ॥ ०४.५५

अतीतानागता व्यर्थाः विषयाः सार्धमिन्द्रियैः ।

तद्द्वयानतिरिक्तत्वाद्व्यर्था येऽपि च साम्प्रताः ॥ ०४.५६

अलातचक्रं गृह्णाति यथा चक्षुर्विपर्ययात् ।

तथेन्द्रियाणि [ १७ ] गृह्णन्ति विषयान् साम्प्रतानिव ॥ ०४.५७

इन्द्रियाणीन्द्रियार्थाश्च पञ्चभूतमया मताः ।

प्रतिस्वं भूतवैयर्थ्यादेषां व्यर्थत्वमर्थतः ॥ ०४.५८

निरिन्धनोऽग्निर्भूतानां विनिर्भागे प्रसज्यते ।

संपर्के लक्षणाभावः शेषेष्वप्येष निर्णयः ॥ ०४.५९

एवं द्विधापि भूतानां व्यर्थत्वात्सङ्गतिर्वृथा ।

व्यर्थत्वात्सङ्गतेश्चैवं रूपं व्यर्थमतोऽर्थतः ॥ ०४.६०

विज्ञानवेदनासंज्ञासंस्काराणां च सर्वशः ।

प्रत्येकमात्मवैयर्थ्याद्वैयर्थ्यं परमार्थतः ॥ ०४.६१

सुखाभिमानो दुःखस्य प्रतीकारे यथार्थतः ।

तथा दुह्खाभिमानोऽपि सुखस्य प्रतिघातजः ॥ ०४.६२

सुखे संयोगतृष्णैवं नैःस्वाभाव्यात्प्रहीयते ।

दुःखे वियोगतृष्णा च पश्यतां मुक्तिरित्यतः ॥ ०४.६३

कः पश्यतीति चेच्चित्तं व्यवहारेण कथ्यते ।

न हि चैत्तं विना चित्तं व्यर्थत्वान्न सहेष्यते ॥ ०४.६४

व्यर्थमेवं जगन्मत्वा याथाभूत्यान्निरास्पदः ।

निर्वाति निरुपादानो निरुपादानवह्निवत् ॥ ०४.६५

बोधिसत्त्वोऽपि दृष्ट्वैवं सम्बोधौ नियतो मतः ।

केवलं त्वस्य कारुण्यादाबोधेर्भवसंततिः ॥ ०४.६६

बोधिसत्त्वस्य संभारो महायाने तथागतैः ।

निर्दिष्टः स तु सम्मूढैः प्रद्विष्टैश्चैव निन्द्यते ॥ ०४.६७

गुणदोषानभिज्ञो वा दोषसंज्ञी गुणेषु वा ।

अथवापि गुणद्वेषी महायानस्य निन्दकः ॥ ०४.६८

परोपघातिनो [ १८  ] दोषान् परानुग्रहिणो गुणान् ।

ज्ञात्वोच्यते गुणद्वेषी महायानस्य निन्दकः ॥ ०४.६९

यत्स्वार्थनिरपेक्षत्वात्पराथैकरसप्रियम् ।

गुणाकरं महायानं तद्द्वेषी तेन दह्यते ॥ ०४.७०

श्राद्धोऽपि दुर्गृहीतेन द्विष्यात्क्रुद्धोऽथवेतरः ।

श्राद्धोऽपि दग्ध इत्युक्तः का चिन्ता द्वेषबन्धुरे ॥ ०४.७१

विषेणापि विषं हन्याद्यथैवोक्तं चिकित्सकैः ।

दुःखेनाप्यहितं हन्यादित्युक्ते किं विरुध्यते ॥ ०४.७२

मनःपूर्वङ्गमा धर्मा मनःश्रेष्ठा इति श्रुतेः ।

हितं हितमनाः कुर्वन् दुःकेनाप्यहितं कथम् ॥ ०४.७३

दुःखमप्यायतीपथ्यं कार्यं किमु सुखं हितम् ।

आत्मनश्च परेषां च धर्म एष सनातनः ॥ ०४.७४

मात्रासुखपरित्यागात्पश्चाच्चेद्विपुलं सुखम् ।

त्यजेन्मात्रासुखं धीरः संपश्यन् विपुलं सुखम् ॥ ०४.७५

न मृष्यते च यद्येतत्कटुभैषज्यदायिनः ।

ततश्चिकित्सकाद्याश्च हता नैवं च युज्यते ॥ ०४.७६

अपथ्यमपि यद्दृष्टं तत्पथ्यं पण्डितैः क्वचित् ।

उत्सर्गश्चापवादश्च सर्वशास्त्रेषु शंस्यते ॥ ०४.७७

करुणापूर्वकाः सर्वे निष्यन्दा ज्ञाननिर्मलाः ।

उक्ता यत्र महायाने कस्तन्निन्देत्सचेतनः ॥ ०४.७८

अत्यौदार्यातिगाम्भीर्याद्विषण्णैरकृतात्मभिः ।

निन्द्यतेऽद्य महायानं मोहात्स्वपरवैरिभिः ॥ ०४.७९

दानशीलक्षमावीर्यध्यानप्रज्ञाकृपात्मकं [ १८ ] ।

महायानमतस्तस्मिन् कस्माद्दुर्भाषितं वचः ॥ ०४.८०

परार्थो दानशीलाभ्यां क्षान्त्या वीर्येण चात्मनः ।

ध्यानं प्रज्ञा च मोक्षाय महायानार्थसंग्रहः ॥ ०४.८१

परा [ त्महित ] मोक्षार्थाः संक्षेपाद्बुद्धशासनम् ।

ते सट्पारमितागर्भास्तस्माद्बौद्धमिदं वचः ॥ ०४.८२

पुण्यज्ञानमयो यत्र बुद्धैर्बोधेर्महापथः ।

देशितस्तन्महायानमज्ञानाद्वै न दृश्यते ॥ ०४.८३

खमिवाचिन्त्यगुणत्वादुक्तोऽचिन्त्यगुणो जिनः ।

महायाने यतो बुद्धमाहात्म्यं क्षम्यतामिदम् ॥ ०४.८४

आर्यशारद्वतस्यापि शीलमात्रेऽप्यगोचरः ।

यस्मात्तद्बुद्धमाहात्म्यमचिन्त्यं किं न मृष्यते ॥ ०४.८५

अनुत्पादो महायाने परेषां शून्याता क्षयः ।

क्षयानुत्पादायोश्चैक्यमर्थतः क्षम्यतां यतः ॥ ०४.८६

शून्यताबुद्धमाहात्म्यमेवं युक्त्यानुपश्यताम् ।

महायानेतरोक्तानि न समेयुः कथं सताम् ॥ ०४.८७

तथागताभिसन्ध्योक्तान्यसुखं ज्ञातुमित्यतः ।

एकयानत्रियानोक्तादात्मा रक्ष्य उपेक्षया ॥ ०४.८८

उपेक्षया हि नापुण्यं द्वेषात्पापं कुतः शुभम् ।

महायाने यतो द्वेषो नात्मकामैः कृतोऽर्हति ॥ ०४.८९

न बोधिसत्त्वप्रणिधिर्न चर्यापरिणामना ।

उक्ताः श्रावकयानेऽस्माद्बोधिसत्त्वः कुतस्ततः ॥ ०४.९०

अधिष्ठानानि नोक्तानि [ १९  ] बोधिसत्त्वस्य बोधये ।

बुद्धैरन्यत्प्रमाणं च कोऽस्मिनर्थे जिनाधिकः ॥ ०४.९१

अधिष्टानार्यसत्यार्थबोधिपक्षोपसंहितात् ।

मार्गाच्छ्रावकसामान्याद्बौद्धं केनाधिकं फलम् ॥ ०४.९२

बोधिचर्याप्रतिष्ठार्थं न सूत्रे भाषितं वचः ।

भाषितं च महायाने ग्राह्यमस्माद्विचक्षणैः ॥ ०४.९३

यथैव वैयाकरणो मातृकामपि पाठयेत् ।

बुद्धोऽवदत्तथा धर्मं विनेयानां यथाक्षमम् ॥ ०४.९४

केषांचिदवदद्धर्मं पापेभ्यो विनिवृत्तये ।

केषांचित्पुण्यसिद्ध्यर्थं केषांचिद्द्वयनिःश्रितम् ॥ ०४.९५

द्वयानिश्रितमेकेषां गाम्भीरं भीरुभीषणम् ।

शून्यताकरुणागर्भमेकेषां बोधिसाधनम् ॥ ०४.९६

इति सद्भिर्महायाने कर्तव्यः प्रतिघक्षयः ।

प्रसादश्चाधिकः कार्यः संयक्संबोधिसिद्धये ॥ ०४.९७

महायानप्रसादेन तदुक्ताचरनेण च ।

प्राप्यतेऽनुत्तरा बोधिः सर्वसौख्यानि चान्तरा ॥ ०४.९८

दानशीलक्षमासत्यं गृहस्थस्य विशेषतः ।

धर्म उक्तः कृपागर्भः स सात्मीक्रियतां दृढम् ॥ ०४.९९

अथ लोकस्य वैधर्म्याद्राज्यं धर्मेण दुष्करम् ।

ततो धर्मयशोऽर्थं ते प्रयुज्याधिगमः क्षमः ॥ ०४.१००

रत्नावल्यां राजवृत्तोपदेशे नाम चतुर्थः परिच्छेदः ।
