
विग्रहव्यावर्तनी-कारिका ॥

सर्वेषां भावानां सर्वत्र न विद्यते स्वभावश्चेत् ।
त्वद्वचनमस्वभावं न निवर्तयितुं स्वभावमलम् ॥ ०१

अथ सवभावमेतद्वाक्यं पूर्वा हता प्रतिज्ञा ते ।
वैषमिकत्वं तस्मिन् विशेषहेतुश्च वक्तव्यः ॥ ०२

मा शब्दवदित्येतत्स्यात्ते बुद्धिर्न चैतदुपपन्नम् ।
शब्देन ह्यत्र सता भविष्यतो वारणं तस्य ॥ ०३

प्रतिषेधप्रतिषेधोऽप्येवमिति मतं भवेत्तदसदेव ।
एवं तव प्रतिज्ञा लक्षङतो दूष्यते न मम ॥ ०४

प्रत्यक्षेण हि तावद्यद्युपलभ्य विनिवर्तयसि भावान् ।
तन्नास्ति प्रत्यक्षं भावा येनोपलभ्यन्ते ॥ ०५

अनुमानं प्रत्युक्तं प्रत्यक्षेणागमोपमाने च ।
अनुमानागमसाध्या येऽर्था दृष्टान्तसाध्याश्च ॥ ०६

कुशलानां धर्मावस्थाविदश्च मन्यन्ते ।
कुशलं जनाः स्वभावं शेषेष्वप्येष विनियोगः ॥ ०७

नैर्याणिकस्वभावो धर्मा नैर्याणिकाश्च ये तेषाम् ।
धर्मावस्थोक्तानामेवमनैर्याणिकादीनाम् ॥ ०८

यदि च न भवेत्स्वभावो धर्माणां निःस्वभाव इत्येवम् ।
नामापि भवेन्नैवं नाम हि निर्वस्तुकं नास्ति ॥ ०९

अथ विद्यते स्वभावः स च धर्माणां न विद्यते तस्मात् ।
धर्मैर्विना स्वभावः स यस्य तद्युक्तमुपदेष्टुम् ॥ १०

सत एव प्रतिषेधो नास्ति घटो गेह इत्ययं यस्मात् ।
दृष्टः प्रतिषेधोऽयं सतः स्वभावस्य ते तस्मात् ॥ ११

अथ नास्ति स स्वभावः किं नु प्रतिषिध्यते त्वयानेन ।
वचनेनर्ते वचनात्प्रतिषेधः सिध्यते ह्यसतः ॥ १२

बालानामिव मिथ्या मृगतृष्नायां यथाजलग्राहः ।
एवं मिथ्याग्राहः स्यात्ते प्रतिषेध्यतो ह्यसतः ॥ १३

नन्वेवं सत्यस्ति ग्राहो ग्राह्यं च तद्ग्रहीता च ।
प्रतिषेधः प्रतिषेध्यं प्रतिषेद्धा चेति षट्कं तत् ॥ १४

अथ नैवास्ति ग्राहो नैव ग्राह्यं न च ग्रहीतारः ।
प्रतिषेधः प्रतिषेध्यं प्रतिषेद्धारो ननु स सन्ति ॥ १५

प्रतिषेधः प्रतिषेध्यं प्रतिषेद्धारश्च यद्युत न सन्ति ।

सिद्धा हि सर्वभावास्तेषमेव स्वभावश्च ॥ १६

हेतोश्च ते न सिद्धिर्नैःस्वाभाव्यात्कुतो हि ते हेतुः ।
निर्हेतुकस्य सिद्धिर्न चोपपन्नास्य तेऽर्थस्य ॥ १७

यदि चाहेतोः सिद्धिः स्वभावविनिवर्तनस्य ते भवति ।
स्वाभाव्यस्यास्तित्वं ममापि निर्हेतुकं सिद्धम् ॥ १८

अथ हेतोरस्तित्वं भावास्वाभाव्यमित्यनुपपन्नम् ।
लोकेषु निःस्वभावो न हि कश्चन विद्यते भावः ॥ १९

पूर्वं चेत्प्रतिषेधः पश्चात्प्रतिषेध्यमित्यनुपपन्नम् ।
पश्चाच्चानुपपन्नो युगपच्च यतः स्वभावः सन् ॥ २०

हेतुप्रत्ययसामग्र्यां च पृथक्चापि मद्वचो न यदि ।
मनु शून्यत्वं सिद्धं भावानामस्वभावत्वात् ॥ २१

यश्च प्रतीत्यभावो भावानां शून्यतेति सा प्रोक्ता ।
यश्प्रतीत्यभावो भवति हि तस्यास्वभावत्वम् ॥ २२

निर्मितको निर्मितकं मायापुरुषः स्वमायया सृष्टम् ।
प्रतिषेधयेत यद्वत्प्रतिषेधोऽयं तथैव स्यात् ॥ २३

न स्वाभाविकमेतद्वाक्यं तस्मान्न वादहानिर्मे ।
नास्ति च वैषमिकत्वं विशेषहेतुश्च न निगद्यः ॥ २४

मा शब्दवदिति नायं दृष्टान्तो यस्त्वया समारब्धः ।
शब्देन हि तच्छब्दस्य वारणं नैवमेतच्च ॥ २५

नैःस्वाभाव्यानां चेन्नैःस्वाभाव्येन वारणं यदि हि ।
नैःस्वाभाव्यनिवृत्तौ स्वाभाव्यं हि प्रसिद्धं स्यात् ॥ २६

अथ वा निर्मितकायां यथा स्त्रियां स्त्रीयमित्यसद्ग्राहम् ।
निर्मितकः प्रतिहन्यात्कस्य चिदेवं भवेदेतत् ॥ २७

अथ वा साध्यसमोऽयं हेतुर्न हि विद्यते ध्वनेः सत्ता ।
संव्यवहारं च वयं नानभ्युपगम्य कथयामः ॥ २८

यदि का चन प्रतिज्ञा स्यान्मे तत एष मे भवेद्दोषः ।
नास्ति च मम प्रतिज्ञा तस्मान्नैवास्ति मे दोषः ॥ २९

यदि किं चिदुपलभेयं प्रवर्तयेयं निवर्तयेयं वा ।
प्रत्यक्षादिभिरर्थैस्तदभावान्मेऽनुपालम्भः ॥ ३०

यदि च प्रमाणतस्ते तेषां तेषां प्रसिद्धिरर्थानाम् ।
तेषां पुनः प्रसिद्धिं ब्रूहि कथं ते प्रमाणानाम् ॥ ३१

अन्यैर्यदि प्रमाणैः प्रमाणसिद्धिर्भवेत्तदनवस्था ।
नादेः सिद्धिस्तत्रास्ति नैव मध्यस्य नान्तस्य ॥ ३२

तेषामथ प्रमाणैर्विना प्रसिद्धिर्विहीयते वादः ।
वैषमिकत्वं तस्मिन् विशेषहेतुश्च वक्तव्यः ॥ ३३

विषमोपन्यासोऽयं न ह्यात्मानं प्रकाशयत्यग्निः ।
न हि तस्यानुपलब्धिर्दृष्टा तमसीव कुम्भस्य ॥ ३४

यदि च स्वात्मानमयं त्वद्वचनेन प्रकाशयत्यग्निः ।
परमिव नन्वात्मानं स्वं परिधक्ष्यत्यपि हुताशः ॥ ३५

यदि च स्वपरात्मानौ त्वद्वचनेन प्रकाशयत्यग्निः ।
प्रच्छादयिष्यति तमः स्वपरात्मानौ हुताश इव ॥ ३६

नास्ति तमश्च ज्वलने यत्र च तिष्ठति परात्मनि ज्वलनः ।
कुरुते कथं प्रकाशं स हि प्रकाशोऽन्धकारवधः ॥ ३७

उत्पद्यमान एव प्रकाशयत्यग्निरित्यसद्वादः ।
उत्पद्यमान एव प्राप्नोति तमो न हि हुताशः ॥ ३८

अप्राप्तोऽपि ज्वलनो यदि वा पुनरन्धकारमुपहन्यात् ।
सर्वेषु लोकधातुषु तमोऽयमिह संस्थितो हन्यात् ॥ ३९

यदि स्वतश्च प्रमाणसिद्धिरनपेक्ष्य तव प्रमेयाणि ।
भवति प्रमाणसिद्धिर्न परापेक्षा स्वतःसिद्धिः ॥ ४०

अनपेक्ष्य हि प्रमेयानर्थान् यदि ते प्रमाणसिद्धिरिति ।
न भवन्ति कस्य चिदेवमिमानि तानि प्रमाणानि ॥ ४१

अथ मतमपेक्ष्य सिद्धिस्तेषामित्यत्र भवति को दोषः ।
सिद्धस्य साधनं स्यान्नासिद्धोऽपेक्षते ह्यन्यत् ॥ ४२

सिध्यन्ति हि प्रमेयाण्यपेक्ष्य यदि सर्वथा प्रमाणानि ।
भवति प्रमेयसिद्धिर्नापेक्ष्यैव प्रमाणानि ॥ ४३

यदि च प्रमेयसिद्धिर्नापेक्ष्यैव भवति प्रमाणानि ।
किं ते प्रमाणसिद्ध्या तानि यदर्थं प्रसिद्धं तत् ॥ ४४

अथ तु प्रमाणसिद्धिर्भवत्यपेक्ष्यैव ते प्रमेयाणि ।
व्यत्यय एवं सति ते ध्रुवं प्रमाणप्रमेयाणाम् ॥ ४५

अथ ते प्रमाणसिद्ध्या प्रमेयसिद्धिः प्रमेयसिद्ध्या च ।
भवति प्रमाणसिद्धिर्नास्त्युभयस्यापि ते सिद्धिः ॥ ४६

सिध्यन्ति हि प्रमाणैर्यदि प्रमेयाणि तानि तैरेव ।
साध्यानि च प्रमेयैस्तानि कथं साधयिष्यन्ति ॥ ४७

सिध्यन्ति च प्रमेयैर्यदि प्रमाणानि तानि तैरेव ।
साध्यानि च प्रमाणैस्तानि कथं साधयिष्यन्ति ॥ ४८

पित्रा यद्युत्पाद्यः पुत्रो यदि तेन चैव पुत्रेण ।
उत्पाद्यः स यदि पिता वद तत्रोत्पादयति कः कम् ॥ ४९

कश्च पिता कः पुत्रस्तत्र त्वं ब्रूहि तावुभावपि च ।
पितृपुत्रलक्षणधरौ यतो भवति नोऽत्र संदेहः ॥ ५०

नैव स्वतः प्रसिद्धिर्न परस्परतः परप्रमाणैर्वा ।
न भवति न च प्रमेयैर्न चाप्यकस्मात्प्रमाणानाम् ॥ ५१

कुशलानां धर्माणां धर्मावस्थाविदो ब्रुवीरन् यत् ।
कुशलं स्वभावमेवं प्रविभागेनाभिधेयः स्यात् ॥ ५२

यदि च प्रतीय कुशलः स्वभाव उत्पद्यते स कुशलानाम् ।
धर्माणां परभावः स्वभाव एवं कथं भवति ॥ ५३

अथ न प्रतीत्य किं चित्स्वभाव उत्पद्यते स कुशलानाम् ।
धर्माणमेवं स्याद्वासो न ब्रह्मचर्यस्य ॥ ५४

नाधर्मो धर्मो वा संव्यवहाराश्च लौकिका न स्युः ।
नित्याश्च सस्वभावाः स्युर्नित्यत्वादहेतुमतः ॥ ५५

एवमकुशलेष्वव्याकृतेषु नैर्याणिकादिषु च दोषः ।
तस्मात्सर्वं संस्कृतमसंस्कृतं ते भवत्येव ॥ ५६

यः सद्भूतं नामात्र ब्रूयात्सस्वभाव इत्येवम् ।
भवता प्रतिवक्तव्यो नाम ब्रूमश्च न वयं सत् ॥ ५७

नामासदिति च यदिदं तत्किं नु सतो भवत्युताप्यसतः ।
यदि हि सतो यद्यसतो द्विधापि ते हीयते वादः ॥ ५८

सर्वेषां भावानां शून्यत्वं चोपपादितं पूर्वम् ।
स उपालम्भस्तस्माद्भवत्ययं चाप्रतिज्ञायाः ॥ ५९

अथ विद्यते स्वभावः स च धर्माणां न विद्यत इतीदम् ।
आशङ्कितं यदुक्तं भवत्यनाशङ्कितं तच्च ॥ ६०

सत एव प्रतिषेधो यदि शून्यत्वं ननु प्रसिद्धमिदम् ।
प्रतिषेधयते हि भवान् भावानां निःस्वभावत्वम् ॥ ६१

प्रतिषेधयसेऽथ त्वं शून्यत्वं तच्च नास्ति शून्यत्वम् ।
प्रतिषेधः सत इति ते नन्वेष विहीयते वादः ॥ ६२

प्रतिषेधयामि नाहं किं चित्प्रतिषेध्यमस्ति न च किं चित् ।
तस्मात्प्रतिषेधयसीत्यधिलय एष त्वया क्रियते ॥ ६३

यच्चाहर्ते वचनादसतः प्रतिषेधवचनसिद्धिरिति ।
अत्र ज्ञापयते वागसदिति तन्न प्रतिनिहन्ति ॥ ६४

मृगतृष्णादृष्टान्ते यः पुनरुक्तस्त्वया महांश्चर्चः ।
तत्रापि निर्णयं शृणु यथा स दृष्टान्त उपपन्नः ॥ ६५

स यदि स्वभावतः स्याद्ग्राहो न स्यात्प्रतीत्य संभूतः ।
यश्च प्रतीत्य भवति ग्राहो ननु शून्यता सैव ॥ ६६

यदि च स्वभावतः स्याद्ग्राहः कस्तं निवर्तयेद्ग्राहम् ।
शेषेष्वप्येष विद्धिस्तस्मादेषोऽनुपालम्भः ॥ ६७

एतेन हेत्वभावः प्रत्युक्तः पूर्वमेव स समत्वात् ।
मृगतृष्णादृष्टान्तव्यावृत्तिविधौ य उक्तः प्राक् ॥ ६८

यस्त्रैकाल्ये हेतुः प्रत्युक्तः पूर्वमेव स समत्वात् ।
त्रैकाल्यप्रतिहेतुश्च शून्यतावादिनां प्राप्तः ॥ ६९

प्रभवति च शून्यतेयं यस्य प्रभवन्ति तस्य सर्वार्थाः ।
प्रभवति न तस्य किं चिन्न प्रभवति शून्यता यस्य ॥ ७०

यः शून्यतां प्रतीत्यसमुत्पादं मध्यमां प्रतिपदं च ।
एकार्थां निजगाद प्रणमामि तमप्रतिमबुद्धम् ॥ ७१




चोप्य्रिघ्त्(च्) २००३ ब्य्छ्र्. लिन्द्त्नेर्- देन्मर्क्



