




पृष्ठ. ५८
_____________________________________________________________________

भावार्थाः कर्मशब्दास्तेभ्यः क्रिया प्रतीयेतैष ह्यर्थो विधीयते  ॥ २,१.१ ॥

संबन्धं तावल्लक्षणद्वयस्य करोति ।
तत्र प्रथमेऽध्याये प्रमाणलक्षणं वृत्तमित्युक्तम् ।
तदयुक्तम् ।
कुतः ।

नैव हि प्रथमेऽध्याये सूत्रकारेण किंचन  ।
लक्षणेन प्रमाणादेः स्वरूपमुपवर्णितम्  ॥ १ ॥

तन्नाम लक्षणमुच्यते येन तद्व्यतिरिक्तेभ्यस्तस्य स्वरूपं व्यावृत्ताकारं निरूप्यते ।
न चैवं प्रमाणादिलक्षणमुक्तम् ।
अनुमानादीनि तावन्नैव सूत्रितानि ।
प्रत्यक्षमपि धर्मं प्रत्यनिमित्तत्वेनोपन्यस्तं न लक्ष्यत्वेनेति व्याख्यातम् ।
न च शब्दोऽपि धर्मप्रमाणभूतः कश्चिल्लक्षितः, अस्मिन्नेवाधिकरणे तस्य लक्ष्यमाणत्वात् ।
यदपि वृत्तिकारेण सर्वेषां लक्षणं प्रदर्शितं न तदध्यायार्थत्वेनोपसंहर्तुं युक्तम् ।
सूत्राध्यायार्थानुपसंहारात् ।
कथं च समस्तलक्षणार्थव्यतिरिक्त एवार्थे सूत्राणि क्षीयेरन् ।
अपि च

वृत्तिकारेण योऽप्युक्तः षट्कः प्रत्यक्षपूर्वकः  ।
अपरीक्ष्यतया सोऽपि नैव लक्षणगोचरः  ॥ २ ॥


पृष्ठ. ५९
लोकप्रसिद्धार्थानि हि तान्यपरीक्ष्यत्वेनोक्तानि न प्रथमाध्यायविषयत्वेनोपसंहारमर्हन्ति ।
तस्माद्यत्प्रथमेऽध्याये वृत्तं तदालोच्यैतद्भाष्यं नेयम् ।
तत्र

प्रमाणलक्षणं तावच्चोदनालक्षणाश्रयम्  ।
विध्यादितत्त्वनिर्णीतिः प्रमाणेनैव च स्थिता  ॥ ३ ॥

समस्तो हि प्रथमः पादश्चोदनालक्षणसूत्रपरिकरः ।
तत्र च धर्मस्य चोदनालक्षणत्वमुक्तम् ।
अतोऽवधारितार्थलक्षणशब्दसाहचर्यात्प्रमाणशब्दः प्रमीयते इत्येवं व्युत्पाद्य धर्मविषय एव व्याख्येयः ।
सत्यपि प्रमेयमात्रवाचित्वेऽस्मिन् शास्त्रे जिज्ञास्यत्वेन धर्मः प्रक्रान्त इति स एव गृह्यते ।

अथ वा करणमेव प्रमाणम्, तस्यैव लक्षणमुक्तम् ।
यद्यपि च सर्वप्रमाणानां तन्नोक्तं तथापि धर्मप्रमाणस्य चोदनात्वं नाम लक्षणमित्येतावतैवोक्तं मन्यते ।
न चावश्यं सर्वात्मनैव लक्षिते लक्षणत्वम् ।
विशेषरूपाणामानन्त्येन सर्वलक्षणाभा
पृष्ठ. ६०
वप्रसङ्गात् ।
अपि चौत्पत्तिकसूत्रेण विशेषोऽप्युक्त एव येनागमविशेषो गम्यते ।

अथ वोपन्यस्तस्य चोदनात्मकस्य प्रमाणस्य लक्षणं प्रामाण्यकारणमुक्तमित्युपसंहारः ।
तथा यद्यपि विधेरिदं रूपमिदमर्थवादस्येदं मन्त्रस्येत्येवं नोक्तं तथापि धर्मं प्रत्युपयोगाभिधानात्तत्त्वं निर्णीतम् ।
अवसराभावात्तु तत्स्वरूपं न निर्दिष्टम् ।
श्रुतिमूलत्वं विज्ञानस्य स्मृतिप्रामाण्ये तत्त्वम् ।
नामधेयस्य चोदनान्तर्गतत्वात्प्रमाणत्वम् ।
संदिग्धार्थनिर्णये वाक्यशेषसामर्थ्ययोः प्रामाण्यमित्येवं समस्तमध्यायं प्रमाणलक्षणमाचक्षते ।

तन्न प्रस्मर्तव्यमिति ।
अविस्मृतप्रामाण्यो हि भेदादिप्रतिपादनमविशेषादनर्थकं हि स्यातिति क्रियमाणं सहते ।
अन्यथा ह्यनर्थकं नामेत्यपि प्रत्यवतिष्ठेत ।

ननु प्रधानाप्रधानचिन्ता तृतीयचतुर्थयोर्विषयः कथमत्रोपन्यस्यते ।
केचिदाहुः ।
इह द्रव्यकर्मणोरुत्तरत्र तु कर्मणामेव गुणप्रधानत्वविचारादपौनरुक्त्यमिति ।
तदयुक्तम् ।
द्रव्यगुणसंस्कारेषु इत्यत्र सर्वाभिधानात् ।
तेनैवं वाच्यम्

लक्षणार्थोऽत्र तत्त्वेन भेदः शब्दान्तरादिभिः  ।
पृष्ठ. ६१
तमन्वपूर्वभेदोऽपि प्राधान्यं तत्प्रसिद्धये  ॥ ४ ॥

कर्मभेदस्तावदौत्सर्गिको लक्षणार्थः, तदपवादत्वेनाभेदः ।
तदनुनिष्पादिनौ त्वपूर्वभेदाभेदौ ।
तत्र प्रतिकर्मभेदमपूर्वभेदप्रसक्तौ तृतीयसिद्धः प्रधानाप्रधानविचारः पुनरपवादत्वेनारप्स्यते ।
सत्यप्यवहन्त्यादीनां शब्दान्तरादिभिर्भेदे कर्माकाङ्क्षितदृष्टप्रयोजनपर्यवसानान्न क्रियाजन्यापूर्वान्तरोत्पत्तिः ।
यत्तु नियमापूर्वं तत्क्रियाकृतं न भवतीति न तया व्यपदिश्यते ।
तेन यत्रैव द्रव्यादीनि प्रति क्रियाणां प्रधानत्वं तत्रैव तद्भेदनिमित्तापूर्वभेदसिद्धिः ।
अस्य च विवेकार्थं यद्गुणप्रधानलक्षणं वक्ष्यते तदपवादापवादार्थं धर्ममात्रे तु स्तुतशस्त्रयोः इति चाधिकरणद्वयं प्रस्तोष्यते ।
ततश्चाख्यातद्वैविध्येऽवधारिते प्रसङ्गात्तृतीयं प्रकारमभिधायकत्वं प्रतिपादयितुं मन्त्रप्रस्तावः ।
तल्लक्षणादीनि तु प्रसक्तानुप्रसक्तेन यावत्पादसमाप्ति ।
ततः शब्दान्तराभ्यासाभ्यां भेदमुक्त्वा पौर्णमास्यधिकरणेनाभ्यासापवादः करिष्यते समुदायानुवादत्वात् ।
ततस्तदपवादार्थमुपांशुयाजाघाराग्निहोत्रपशुसोमाधिकरणानि ।
ततः संख्यासंज्ञागुणैर्भेदः ।
तावच्च गुणगतो विचारो यावत्प्रकरणान्तराधिकरणम् ।
ततस्तन्न्यायानुवृत्तिरा शाखान्तराधिकरणात् ।
तत्र च षट्कातिरिक्तभेदकारणव्युदासः संज्ञाभ्यासगुणप्रक्रियाणां चाशङ्कानिवृत्तिरित्येतावान् भेदलक्षणार्थः ।
एष एवार्थोऽवश्यं वक्तव्योऽङ्गाङ्गित्वाद्यवधारणार्थम् ।
न
पृष्ठ. ६२
चान्यस्येदानीमवसरोऽस्तीत्ययमेवाध्यायसंबन्धः ।
कुतः ।

शेषशेष्यादयः सर्वे कर्मभेदनिबन्धनाः  ।
कार्ये ज्ञातेऽधिकारः स्यादुपदेशेऽतिदेशधीः  ॥ ५ ॥

प्राक्तावत्प्रमाणलक्षणाद्वेदार्थविचारात्मकत्वान्न कस्यचिद्भेदलक्षणादेः प्रस्ताव इत्युत्तरकालमारम्भः ।
तत्रापि शेषशेषित्वं प्रयोजकाप्रयोजकत्वं क्रमश्च भिन्नानां भवतीति न भेदलक्षणात्प्रागारभ्यते ।
तथाधिकारः कर्मस्वरूपेऽवधारिते तद्योग्यतया शक्यो निरूपयितुमिति पञ्चापि लक्षणानि प्रतीक्षते ।
तथोत्तरः षट्कोऽतिदेशविषयत्वादुपदेशज्ञानाधीनसिद्धिः समस्तः समस्तं पूर्वषट्कमपेक्षते ।
ततश्च परिशेषसिद्धोऽयं भेदलक्षणस्य संबन्ध इत्यत्रारभ्यते ।

षड्विधः कर्मभेदः इति साधनभेदोपचारात् ।
वक्ष्यमाणसूत्रक्रमानुरोधेन नामधेयं संख्यानन्तरं पठितव्यं सदनादरादन्ते पठितम् ।
इतिकरणो हेत्वर्थः ।
षड्विधः कर्मभेद एतैः कारणैरिति यावत् ।
अथ वा करणे भेदशब्दं व्युत्पाद्य सामानाधिकरण्येनैव शब्दान्तरादीनि व्याख्येयानि ।
संज्ञाशब्दान्तरयोः संख्यागुणयोश्चापौनरुक्त्यं स्वस्थाने वक्ष्यामः ।
सर्वदा चैषां भिन्नविषयत्वान्न श्रुत्यादिवद्
पृष्ठ. ६३
बलाबलचिन्ता भविष्यतीति तद्भेदप्रतिपादनमात्रं तात्पर्येण ।
अन्यदुपोद्घातादिना ।
तत्र

चिन्तां प्रकृतसिद्ध्यर्थामुपोद्घातं प्रचक्षते  ।
प्रसक्तानुप्रसक्तादि प्रस्तुतादुपजायते  ॥ ६ ॥

यथेदमेवाधिकरणं प्रकृतानुनिष्पाद्यपूर्वभेदानुसारसिद्ध्यर्थमुपोद्घातत्वेन भविष्यति ।

पृष्ठ. ६४
कतरस्मात्पदात्फलेन संबध्यमानादपूर्वभेदाभेदावनुगन्तव्याविति ।
यदा निरवयवौ वाक्यवाक्यार्थौ स्यातां ततः किं प्रतिपदं धर्म इत्यादिरसंबद्ध एव विचारः स्यात्, अत आह वाक्ये च पदानामर्थाः इति ।
अत्रापि चोद्यते ।

चोदनालक्षणत्वेन वाक्यार्थोऽवस्थितो यदा  ।
धर्मः प्रतिपदं वाच्यः कथमाशङ्क्यते तदा  ॥ ७ ॥

यदि हि धर्मस्वरूपमभिधीयेत ततः किं पदेन पदेनोच्यते इति विचारो युज्यते,  लाक्षणिके त्वयुक्तः ।
तदुच्यते ।

धर्मत्वं फलसंबन्धात्पदार्थस्यैव युज्यते  ।
तत्किमेकस्य सर्वेषामिति युक्ता विचारणा  ॥ ८ ॥

न चात्र यो धर्मः स किं पदेन पदेनोच्यत इत्येवं विचार्यते, किं तर्हि, यः पदेन पदेनोच्यते स किं फलसंबन्धोत्तरकालं वाक्यार्थात्मना गम्यमानो धर्मो भवति, अथेतरपदार्थानुगृहीत एकः पदार्थ इति ।
तथा च सर्वैरेकस्य धर्मत्वं प्रतिपादितं भवति ।
साक्षात्फलसाधनमात्रस्य धर्मत्वाभ्युपगमात् ।
न तु सर्वेषामेकः कश्चिदर्थोऽस्ति यः सर्वैरेकः इत्येवमाश्रीयेत ।
यच्च फलपदेन सह पदं संबध्यते तस्यार्थं धर्ममपूर्वसाधनं च मन्यन्ते ।
तेन किं सर्वाणि पदानि फलेन संबध्यन्ते किं वैकमिति विचारः ।
किं प्राप्तम् ।
प्रतिपदमिति ।
कुतः ।

ऐकरूप्येण संबन्धः प्रधानेन च सिध्यति  ।
तस्मात्फलपदेनैव सर्वं संबध्यते पदम्  ॥ ९ ॥

पृष्ठ. ६५
यदि हि विशेषो गम्येतेइदं फलसंबन्धयोग्यम्, इदं नैति, ततः किंचिदेव संबध्येत ।
अनवगम्यमाने तु सर्वाणि पदानि फलेनैव संबध्यन्ते ।
यदि चैकं फलसंबन्धि, इतराणि तत्संबन्धीनीति कल्प्यते, ततो वाजपेयाधिकरणन्यायेनैकस्य फलं प्रत्युपादानविधानगुणभावात्, इतरत्तु प्रत्युद्देशानुवादप्राधान्याद्वैरूप्यनिमित्तवाक्यभेदप्रसङ्गः ।
सर्वेषां फलं प्रत्युपादीयमानानामैकरूप्यात्तन्त्रसंबन्धोपपत्तिः ।

सर्वश्च सति संभवे गुणमतिलङ्घ्य प्रधानेनैव नित्यं संबध्यते ।
तस्मात्सर्वेषां फलसंबन्धाद्धर्मत्वम् ।
तत्र तु किं सत्रिवत्प्रत्येकं कृत्स्नं फलं साधयन्ति, अथ दर्शपूर्णमासवत्संहत्य, तथा किं विकल्पेन समुच्चयेन वेत्यादि यथेष्टं कल्पनीयम् ।

तत्र फलभूमगरीयस्त्वात्, एकशब्दोपादानाभावात्, सत्रिवत्प्रत्येकं साधनशक्त्यवगमात्सर्वेभ्यः पृथक्फलमिति पक्षः ।
अथ वारुणादिन्यायेनैकवाक्योपा
पृष्ठ. ६६
दानात्संहतानां फलम् ।
अथ वैकेन निराकाङ्क्षत्वान्न तदानीमेवेतरसंबन्धोपपत्तिः, तस्माद्विकल्प इति ।
अत्राभिधीयते ।

फलेन यस्य संबन्धस्ततोऽपूर्वं प्रकल्प्यते  ।
तदल्पत्वोपपत्तौ च न युक्ता बहुकल्पना  ॥ १० ॥

यदि हि फलसंबन्धमात्रपर्यवसाय्येव वाक्यं भवेत्, ततः कदाचिद्सर्वाण्यपि फलेन संबध्येरन् ।
इह तु तावन्मात्रेणासिद्धेरपूर्वमन्यत्कल्पयितव्यम्, तच्चानुपपत्तिप्रमाणकम् ।
तत्रैकापूर्वकल्पनयोपपन्ने वाक्ये नादृष्टान्तरकल्पनाप्रमाणमस्ति ।
यो ह्यनेकान्यपूर्वाणि कल्पयति, कल्पयत्यसावेकम् ।
तच्चेत्कल्पितम्, अर्थवत्त्वाद्वाक्यस्य क्षीणान्यथानुपपत्तिर्नापूर्वान्तरस्य प्रमाणं भवति ।
तस्मादेकमेव फलसंबन्धि, तस्माच्चापूर्वम्, इतरत्फलवदुपकारीत्यध्यवसीयते ।

न चात्र विरोधो भविष्यति ।
नामधेयत्वेन परिहारात् ।
अगत्या वा दशापवित्रेण ग्रहं संमार्ष्टि इतिवन्मत्वर्थलक्षणाश्रयणात् ।
अर्थाक्षिप्तसाध्यांशद्वारेण वा धात्वर्थैरात्मीयकरणग्रहणसिद्धेः ।

एवं स्थिते कतरदेकं संबध्यतामिति सर्वथानेकादृष्टकल्पनापरिहारादनियमप्राप्ताउ, उच्यते ।
पृष्ठ. ६७

प्रधानं फलसंबन्धि तत्संबन्ध्यङ्गमिष्यते  ।
प्रधानाङ्गत्वमेकस्य न चैकत्रावकल्पते  ॥ ११ ॥

न ह्येकस्मिन् वाक्ये तदेव कदाचित्फलसंबन्धात्प्रधानम्, कदाचित्फलवदुपकारादङ्गं युज्यते ।
नियतरूपत्वादङ्गाङ्गिभावस्य ।
तस्मान्नियोगेनैवाख्यातपदान्नामपदाद्वापूर्वप्रतीतिः ।


पृष्ठ. ६८
कः पुनर्भावः, के वा भावशब्दाः इतियावन्तः फलसंबद्धेषु वाक्येष्वाख्यातशब्दाः यजति ददाति जुहोति इत्येवमादयः, तेषु प्रत्ययार्थप्राधान्यात्, कर्तरि च लकारोत्पत्तेः, यागादिविशिष्टकर्त्रभिधानम्, कथंचिद्वा विपर्ययात्कर्तृविशिष्टयागाद्यभिधानं मन्वानस्य प्रश्नः ।

सत्यामपि चैकपर्यनुयोगेनोभयपर्यनुयोगसिद्धौयोऽयं यजनमिज्या यागः इत्यनुदाहृत्यैव भावार्थतां ब्रवीति, तन्नूनं केऽप्यलौकिका भावशब्दा अपिइत्युभयप्रश्नः ।

सिद्धान्तवादी तुभवतेर्णिजन्तातेरचित्यच्प्रत्यये कृते भावनाविचिनं भावशब्दं व्युत्पाद्य, आख्यातस्य चान्वयव्यतिरेकाभ्यां तत्परत्वं कर्त्रभिधानप्रतिषेधं चाभिप्रेत्योदाहरति यजति ददाति इति ।

परः पुनःभवतेर्णिजन्तादन्येन नैषोऽर्थोऽभिधीयते, न चाख्यातप्रत्ययस्यात्र व्यापारः, धात्वन्तरार्थत्वात् ।
कामं तुल्यजातीयत्वेन धातव एव ब्रूयुः, तेऽपि तु यागादिवचनत्वादसमर्थाःिति मत्वाह ननु यागदानहोमशब्दाः इति ।
अत्रोच्यते ।

पृष्ठ. ६९
यागदानादनुस्यूतो भावनात्मावगम्यते  ।
नित्यमाख्यातशब्देभ्यस्तस्माद्भावार्थतेष्यते  ॥ १२ ॥

यावानेव ह्यनन्यलभ्योऽर्थः शब्दाद्गम्यते, स सर्वः शब्दार्थः ।
सर्वत्र चाख्याते धात्वर्थश्च तदनुरक्ता च भावना विज्ञायते ।
तस्माद्भावार्थत्वव्यपदेशः ।
तद्व्यतिरिक्तास्तु द्रव्यगुणशब्दा विज्ञायन्त एवेति न पृष्टाः ।

तत्र द्रव्यादिशब्दानां निष्पन्नार्थाभिधायिनाम्  ।
करणार्थत्वयोग्यत्वात्प्राप्नोति फलसंगतिः  ॥ १३ ॥

सर्वत्र हि फलं साध्यत्वात्सिद्धरूपं साधनमपेक्षते, न साध्यान्तरम् ।
नामार्थश्च सिद्धत्वात्तदपेक्षापूरणसमर्थः, नाख्यातार्थः ।
स्वयमेव साध्यत्वात् ।
तस्मात्द्रव्यादिभिः फलमिति प्राप्ते, सूत्रेणोत्तरं दीयते ।
भावार्थाः कर्मशब्दा ये तेभ्योऽपूर्वक्रियागतिः  ।
तैः कुर्याद्यजिना स्वर्गमेष ह्यर्थो विधीयते  ॥ १४ ॥

फलसंबन्धो हेतुरपूर्वप्रतिपत्तेः ।
संबन्धश्चाकाङ्क्षापूर्वकः ।
सा च भावशब्देभ्यः प्रसर्पन्ती दृश्यते, न द्रव्यगुणशब्देभ्यः ।
तस्मादाख्यातेभ्यः अपूर्वभावना गम्यते ।
तत्र च धात्वर्थस्य करणत्वप्रतिपत्तिः, प्रत्यासत्तेः ।
अतस्तेनैव फलकरणभूतेनान्यथानुपपत्त्यापूर्वं भाव्यत इत्यवधार्यते ।

पृष्ठ. ७०
कथं पुनर्यज्यादीन् पृथक्कृत्य केवलप्रत्ययवाच्य एव भावनार्थो लभ्यते भावयेतिति. कुतः ।

अभिदध्युः स्वशक्त्या हि विधिमात्रं लिङादयः  ।
ण्यन्तस्य भवतेरर्थः केनांशेनाभिधीयते  ॥ १५ ॥

न च धात्वन्तरार्थं यज्यादयः प्रतिपादयन्ति, स्वार्थमात्रव्यापृतत्वात् ।
अतः शब्दरहितमेवेदमारोप्यते भावयेतिति ।
किञ्च

शब्दान्तरस्य योऽप्यर्थः पर्यायैरभिधीयते  ।
न स तेनैव सहितस्तस्मिन्नर्थे प्रयुज्यते  ॥ १६ ॥

तद्यथा पिकमानय इत्युक्ते यो नामार्थं न प्रतिपद्यते, तस्मै कोकिलशब्दमेव केवलं प्रयुञ्जते, न कोकिलः पिकः इति, तथात्र यद्याख्यातस्य करोतिर्ण्यन्तो वा भवतिः पर्यायः, ततस्तदर्थकथने तन्मात्रमेव प्रयोक्तव्यम्, नाख्यातप्रत्ययोऽपि ।
न हि तदानीं विविच्य ज्ञायतेकेनांशेन क्रिया प्रत्याय्यतेइति ।
अत्र तु भावयेत्कुर्यातिति वा पुनरपि लिङ्प्रयुज्यते एव ।
अतश्च योऽनेन यजतेः परेणार्थः प्रतिपादितः, असौ भावयतेरपि परेण तेनैवेत्यधिकावाप एव भावयतिः ।
तस्मादवैदिक इति ।
अत्राभिधीयते ।
सर्वत्रैव तावत्

सिद्धकर्तृक्रियावाचिन्याख्यातप्रत्यये सति  ।
सामानाधिकरण्येन करोत्यर्थोऽवगम्यते  ॥ १७ ॥

इह केभ्यश्चिद्धातुभ्यः परा तिङ्विभक्तिरुच्चार्यमाणा कर्त्रात्मलाभमात्रमेव व्यापारं प्रतिपादयति ।
यथास्तिभवतिविद्यतिभ्यः ।
अपरेभ्यस्तु सिद्धे कर्तरि अन्यात्मला
पृष्ठ. ७१
भविषयव्यापारप्रतीतिः ।
यथा यजति ददाति पठति गच्छति इति ।
द्रव्यमेव च विशीष्टशक्त्युपेतं प्रचलितात्मतत्त्वं विप्रकीर्णस्वभावं पूर्वापरीभूतं प्रथमावस्थातः प्रच्युतं परामवस्थामप्राप्तं व्यापारशब्दवाच्यं भवति ।

तत्र कदाचित्कर्तैवैवमवस्थः प्रतीयते ।
कदाचित्सिद्धे कर्तर्यन्यः ।
तद्यदा कर्तुरेवैषावस्था भवति, तदासौ स्वयमेवान्यस्मादात्मलाभमपेक्षमाणः परनिष्पत्तावव्याप्रियमाणत्वान्न करोतिशब्दवाच्यतां भजते ।

यदा तु लब्धात्मकोऽन्यत्र व्याप्रियते, तदा करोति इत्येवमपदिश्यते ।
तथा च किं करोति पठति गच्छति इति सामान्यविशेषरूपेण सामानाधिकरण्यप्रयोगो दृश्यते ।
न तु किं करोति भवति अस्ति वेति प्रयुज्यते ।
तस्माल्लब्धात्मककर्तृव्यापारवचनानि करोत्यर्थवन्त्याख्यातानि ।
तत्र च क्रियमाणेन केनचिदवश्यं भवितव्यम् ।
कुतः ।

करोतिः क्रियमाणेन न कश्चित्कर्मणा विना  ।
भवत्यर्थस्य कर्ता च करोतेः कर्म जायते  ॥ १८ ॥

करोतेर्नित्यं सकर्मकत्वाद्यावत्क्रियमाणं न लभ्यते, न तावदर्थः पर्यवस्यति ।
सर्वकारकाणां चावान्तरक्रियासु कर्तृत्वं प्रतिपाद्यमानानां प्रधानक्रियासु कर्मादि
पृष्ठ. ७२
विभागो जायते ।
प्रतिक्रियं च योग्यताभेदादवान्तरक्रियावैचित्र्यं भवति ।
तत्रान्वयव्यतिरेकाभ्यामिदमवगतं भवतिक्रियायाः कर्ता करोतेः कर्म संपद्यते इति ।
तथा हि

नित्यं न भवनं यस्य यस्य वा नित्यभूतता  ।
न तस्य क्रियमाणत्वं खपुष्पाकाशयोरिव  ॥ १९ ॥

य एव हि प्रवृत्तभवनः संभावितभवनो वान्येन प्रयुज्यते, स एव क्रियमाणत्वेनावधार्यते, नान्यः ।
तथा च न कश्चित्खपुष्पमाकाशं वा कुर्वन्नुपलभ्यते ।
यत्रापि पादौ कुरु इत्यादिषु निष्पन्नानां कर्मप्रयोगो दृश्यते, तत्राप्यनिष्पन्नसंस्कारादिविवक्षया पादादिशब्दप्रयोगादव्यभिचारः ।
सत्यपि च करोतेरनेकार्थत्वे सर्वत्र गन्धनावक्षेपणादौ किञ्चिदनुत्पन्नोत्पादनसामान्यमवगम्यते ।

अथ वा यदास्योत्पादनाभिधायित्वम्, तदैव विशिष्टाख्यातसामानाधिकरण्यं दृष्टमिति तद्गतस्योत्पाद्यमानमेव कर्म भवतीत्युपपन्नम् ।
तेन भवतिक्रिया तावल्लब्धा ।
ततश्च

करोत्यर्थस्य यः कर्ता भवितुः स प्रयोजकः  ।
भविता तमपेक्ष्याथ प्रयोज्यत्वं प्रपद्यते  ॥ २० ॥

पृष्ठ. ७३
भवतिकरोत्योः शक्तिभेदाद्विक्लिदिपचत्योरिव नियतं प्रयोज्यप्रयोजकव्यापारवचनत्वम् ।
तत्र च (१) कदाचिदभिधीयमानकर्मशक्त्याक्षिप्तप्रयोज्यव्यापारो वा स्वयमेवाक्षिप्तप्रयोज्यव्यापारो वा केवलं प्रयोजकव्यापार एव विवक्ष्यते कटं करोति ओदनं पचति इति ।
(२) कदाचिदाक्षिप्तप्रयोजकव्यापारं प्रयोज्यव्यापारमात्रं घटो भवति विक्लिद्यन्ति तण्डुलाः इति ।
(३) कदाचिदुभौ भिन्नौ समुच्चित्य प्रयोगः करोति कटं देवदत्तः, स च भवति इति ।
(४) कदाचिदुपसर्जनीभूतप्रयोजकव्यापारः प्रयोज्यव्यापारः क्रियते देवदत्तेन इति, स्वयमेवेति वा प्रयोगे ।
(५) कदाचित्पुनः समानपदैकदेशोपात्तोपसर्जनीभूतप्रयोज्यक्रियः प्रयोजकव्यापारो विवक्ष्यते, तदा च करोतिपचत्योस्तादात्म्येनाशक्तेरर्प्रयोगात्, भूविक्लिद्योश्च केवलप्रयोज्यक्रियानिष्ठत्वान्न साक्षात्प्रवर्तितुं शक्तिरस्तीति वाचकत्वेन द्योतकत्वेन वा णिच्परः प्रयुज्यते भावयति विक्लेदयति इति च ।
तथा चाह

प्रयोज्यकर्तृकैकान्तव्यापारप्रतिपादकाः  ।
ण्यन्ता एव प्रयुज्यन्ते तत्प्रयोजककर्मसु  ॥ २१ ॥

न च तेषामण्यन्तानामशक्तिरित्यन्येषामशक्त्या भवितव्यम्, अन्येषां वा शक्तिरित्येषामपि तथा भवितव्यम् ।
कुतः ।

शक्तयः सर्वभावानां नानुयोज्याः स्वभावतः  ।
तेन नाना वदन्त्यर्थान् प्रकृतिप्रत्ययादयः  ॥ २२ ॥

पृष्ठ. ७४
एवं करोत्यर्थद्वारेण सर्वाख्यातेषु भावयत्यर्थः सिद्धः ।

तेन भूतिषु कर्तृत्वं प्रतिपन्नस्य वस्तुनः  ।
प्रयोजकक्रियामाहुर्भावनां भावनाविदः  ॥ २३ ॥

यत्तूक्तं न विधिव्यतिरिक्तं लिङादयोऽर्थं वदन्तीति, तदयुक्तम् ।
कुतः ।

अभिधाभावनामाहुरन्यामेव लिङादयः  ।
अर्थात्मभावना त्वन्या सर्वाख्यातेषु गम्यते  ॥ २४ ॥

यदा हि सर्वाख्यातानुवर्तिनी करोतिधातुवाच्या पुरुषव्यापाररूपा भावनावगता भवति, तदा तद्विशेषाः सामान्याख्यातव्यतिरिक्तशब्दविशेषवाच्या विधिप्रतिषेधभूतभविष्यद्वर्तमानादयः प्रतीयन्ते ।
तथा च सर्वत्र सामान्यतः करोत्यर्थोऽवगम्यते, किं करोति? पचति, किमकार्षीत्? अपाक्षीत्, किं करिष्यति? पक्ष्यति, किं कुर्यात्? पचेत्, किं न कुर्यात्? न पचेतिति ।
तत्रार्थात्मिकायां भावनायां लिङादिशब्दानां यः पुरुषं प्रति प्रयोजकव्यापारः, सा द्वितीया शब्दधर्मोऽभिधात्मिका भावना वि
पृष्ठ. ७५
धिरित्युच्यते ।
विशेषतश्चेयमर्थवादाधिकरणे वर्णिता ।
यत्तु पर्यायस्थित्यतिलङ्घनं प्रत्ययापरित्यागादभिहितम्, तत्रोच्यते

केवलस्याप्रयोगित्वात्कर्तृसंख्यादिसंग्रहात् ।
रूपाविनाशसिद्धेश्च प्रत्ययोऽपि प्रयुज्यते  ॥ २५ ॥

यदि हि केवलः करोतिर्भावयतिर्वा प्रयोगार्हौ स्याताम्, ततः कोकिलशब्दप्रयोगे पिकशब्दवत्प्रत्ययो न प्रयुज्येत ।
न तु केवलायाः प्रकृतेः प्रयोगः ।
अपभ्रंशत्वप्रसङ्गात् ।
तेन यस्मिन् कस्मिंश्चित्प्रत्यये प्रयोक्तव्ये यस्यैवार्थः कथ्यते, स एवानुवादभूतः प्रकृत्यनुग्रहार्थं प्रयुज्यते, नान्यः ।
अभ्यधिकार्थान्तरापत्तिप्रसङ्गात् ।

ननु च इक्श्तिपौ धातुनिर्देशे विहिताउ, अतस्तद्युक्तौ करोतिभावयती प्रय्ज्येयाताम् ।
नैतदस्ति ।
तथा सति शब्दपदार्थकत्वान्नैव ताभ्यामाख्यातार्थः कथ्येत ।

यत्तु क्वचिदर्थेऽपि धातुमिक्श्तिबन्तं प्रयुञ्जते यजिः यजतिः इति, तच्छब्देऽभिहिते लक्षणयार्थप्रतीतिरित्यवगन्तव्यम् ।
न चेह किंचिल्लक्ष
पृष्ठ. ७६
णाश्रयणे प्रयोजनमस्ति येनावाचकः प्रयुज्येत ।
तत्रान्यदेवानिष्टमापद्येत कृञ्भुवौ धातू तिङाभिधीयेते इति ।
तस्मादर्थपरत्वसिद्ध्यर्थमाख्यातप्रत्ययसहितावेव प्रयुज्येते ।

यदि च भावनैवैका प्रत्ययार्थः स्यात्करोतिभावयती वा समस्तप्रत्ययार्थोपादानसमर्थौ भवेताम्, ततः केवलप्रयोगोऽप्याशङ्क्येत, न तु तदुभयमप्यस्तीति करोतिभावयतिभ्यां कथितेऽपि भावनार्थे कर्तृसंख्यादिप्रत्यायनार्थं पुनः प्रत्यय उच्चार्यते ।
यस्तु तत्र भावनाभिधानांशः स प्राप्तत्वादनूद्यते. अन्यथा हि भावनैवैका प्रत्ययार्थः करोतिभावयती वा कर्तृसंख्यादीनामप्यभिधायकाविति भ्रान्तिः स्यात् ।

नित्यं च पूर्वापरीभूता भावनाख्यातेनोच्यते ।
तत्र यदि प्रत्ययान्तरं प्रयुज्येत, ततः करोतिभावयतिभ्यां द्रव्यवदुपसंहृतरूपोच्यमाना नैवाख्यातसदृशी कथ्येत ।
तस्मादवश्यं तिङपि प्रयोक्तव्य इति ।


पृष्ठ. ७७
किञ्च

भावना गम्यमाना च धातुप्रत्ययसंनिधौ  ।
कस्य वाच्येति विस्पष्टं न कदाचित्प्रतीयते  ॥ २६ ॥

यदि ह्येकान्तेनास्याः प्रत्ययार्थत्वमवधार्येत, ततः करोतिभावयतिभ्यां प्रत्ययपौनरुक्त्याशङ्का स्यान्, न तु तदस्ति ।
उभयसन्निधौ गम्यमानत्वात् ।
केवलप्रकृतिप्रत्ययप्रयोगाभावाद्धि न विवेको विज्ञायते ।
शक्यते हि वक्तुं धातुसहितेन प्रत्ययेनोच्यत इति,
अथ वा प्रत्ययानुगृहीतेन धातुना, अथ वोभाभ्याम् ।
न च शक्तिकल्पनायां विशेषः ।
सर्वथार्थापत्तिसाम्यात् ।
न च विवेकज्ञानप्रयोजनमस्ति ।

स्यादेतत् ।
कृदन्ताद्धातोरप्रतीतेस्तिङ्व्यभिचारिण्येव भावनेति ।
तदयुक्तम् ।
अस्तिभवतिविद्यतिपरेषु प्रत्ययेष्वप्यदर्शनात् ।
न च कृदन्तेष्वप्यत्यन्तं भावना नास्ति ।
किंचिदपकृष्यमाणरूपर्पतीतेः ।
(१) कृत्येषु तावद्भोक्तव्यं यष्टव्यमिति किंचिन्न्यूनाख्याताद्गम्यते ।
तत्रापि कर्मोत्पन्नेषु द्रव्यप्राधान्याद्ब्राह्मणो न हन्तव्यः इति भावोत्पन्नेभ्यो न्यूनतरा ।
न हि तत्र प्रयोजकव्यापारप्राधान्यम् ।
एकत्र धात्वर्थप्राधान्यात्, अपरत्र स्वव्यापारविशिष्टप्रयोज्यपरत्वात् ।
एतेन भावकर्मोत्पन्नलकारास्तिङोऽपि व्याख्याताः ।
तेष्वपि हि प्रयोजकव्यापारगुणत्वप्रतीतिरविशिष्टा ।
अतो न तिङन्तानां तुल्यकल्पत्वम् ।
पृष्ठ. ७८
(२) तथा अव्ययकृतो भावे भवन्ति इति स्मरणाविशेषेऽपि स्वसंवेद्यमीषन्न्यूनभावनाविज्ञानम् ।
अभिक्रामं जुहोति, दर्भतरुणकेनोपघातं जुहोति, अभिषुत्य हुत्वा भक्षयन्ति, पुरा वाचः प्रवदितोः इति सर्वत्र श्रुत्यैव भावनान्तरसापेक्षा भावनावगम्यते ।
(३) पक्वः पक्ववानित्यपि निर्वृत्तरूपभावनोपसर्जनद्रव्यप्रतीतिः प्रत्यक्षा ।
(४) एवं पाचकादिष्वपि द्रष्टव्यम् ।
तथा च सर्वत्र कारकापेक्षा दृश्यते ।
अन्यथा हि रूढितद्धितसमासेष्विवेयं न स्यात् ।
न च निर्व्यापाराणामेते व्यपदेशा भवन्ति ।
न चास्ति स व्यापारो यत्र किंचिदसन्न जन्यते ।
ततश्च सिद्धः करोतिभावयत्योरर्थः ।

शक्यते च सर्वत्र सामानाधिकरण्यमपि दर्शयितुं विनापि पूर्वापरीभूतत्वेन ।
तद्यथा किं कर्तव्यं? पक्तव्यम्, कथंकारं जुहोति? अभिक्रामम्, किं कृत्वा जुहोति? अभिषुत्य, किं कृतवान्? पक्ववान्, किं
पृष्ठ. ७९
कृतम्? पक्वं, किंक्रियो देवदत्तः? पक्ता, केयं क्रिया? पाकः इति ।
न च करोतिसामानाधिकरण्यातिरिक्तमाख्यातेष्वपि भावनाप्रमाणं विद्यते ।
तस्माद्धातवोऽपि भावनां न मुञ्चन्ति ।
तथा चाहुः करोतिरर्थेष्विव सर्वधातूनिति ।
यत्त्वस्याः प्राधान्यं तत्कामं तिङाभिधेयं द्योत्यं वान्वयव्यतिरेकाभ्यामस्तु, न स्वरूपम् ।

नन्वेवमपि यागेन इति धात्वर्थे निष्कृष्टे तेनैव भावनाप्युपात्तेति भावयेतिति पुनः प्रयोगो न प्राप्नोति ।
नैष दोषः ।
तथा हि द्व्यर्थस्य धातोर्भेदेनार्थे कथ्यमाने यागेन इति विशेषरूपं करणात्मना निष्कृष्टम् ।
इतरत्तु भावनात्मकं सामान्यरूपं शब्दान्तरेण भावयेतित्यनेन कथ्यते ।

अथ वा केचित्करणांशकर्तृसंख्यादयः प्रकृतिप्रत्यययोर्भेदेन वाच्याः ।
भावना तु समुदायाव्यभिचारात्समुचितयोरेवार्थ इत्यपि शक्यं वक्तुम् ।
तथा च सूत्रकारभाष्यकाराभ्यां भावार्थाः कर्मशब्दाः इति सामानाधिकरण्यमेवाश्रितम्, न भावार्थत्वेन प्रत्ययाः कथिताः ।
शास्त्रे तु सर्वत्र प्रत्ययार्थो भावनेति व्यवहारः ।
तत्रायमभिप्रायः ।

पृष्ठ. ८०
प्रत्ययार्थं सह ब्रूतः प्रकृतिप्रत्ययौ सदा  ।
प्राधान्याद्भावना तेन प्रत्ययार्थोऽवधार्यते  ॥ २७ ॥

यद्यप्यन्यद्विवेककारणं नास्ति, तथापि प्राधान्यं प्रत्ययार्थधर्मं दृष्ट्वा नूनमियं प्रत्ययार्थः इत्यवगम्यते ।

तथा क्रमवतोर्नित्यं प्रकृतिप्रत्ययाशयोः  ।
प्रत्ययश्रुतिवेलायां भावनात्मावगम्यते  ॥ २८ ॥

न केवलमेतावेवान्वयव्यतिरेकौ यौ परस्परपरित्यागेन लक्ष्येते ।
तस्मिन्नेव हि पदे तदागमे हि तद्दृश्यते इत्यनेन न्यायेन विवेकोऽवधार्यते ।

यत्त्वस्त्यादिपरः प्रत्ययोऽपि भावनां जहातीति तुल्यं धातुसमुदायपक्षयोरप्येतत् ।
सर्वथा यत्र प्रतीयते, तत्र तावत्प्रत्ययार्थत्वं निश्चीयते ।
अन्यत्र त्वयं विचार एव नास्ति ।
क्वचिद्व्यभिचारस्य चोत्तरमुक्तं तद्भूताधिकरणे ।
अथ वा नैवात्रापि व्यभिचारः ।
कुतः ।

अस्त्यादावपि कर्त्रंशे भाव्येऽस्त्येव हि भावना  ।
पृष्ठ. ८१
अन्यत्राशेषभावात्तु न तथा सा प्रकाशते  ॥ २९ ॥

यद्यपि कर्तुरनिष्पन्नत्वाद्व्यतिरिक्तभावयितव्याभावादस्त्यादिषु प्रयोजकव्यापारो नातीव लक्ष्यते, तथापि प्रत्ययसामर्थ्यात्तावत्भावयति इत्यवगम्यते ।
किम्? इत्यपेक्षिते चानिष्पन्ने कर्तरि अन्यत्किंचितित्यकल्पनादात्मानमित्येव संबधय्ते ।
केन? भावनेन, कथम्? अवयवजननादिर्पकारेण इति ।
त्रयोऽपि तत्र भावनांशा भवनेनैव पूर्यन्ते. व्यापारान्तरासंभवात् ।
तत्र केचिदवयवा भवनव्याप्र्ताः प्रयुज्यन्ते, केचित्सिद्धभवनाः प्रयोजकाः ।
सिद्धभवनासिद्धभवनवर्ति च सामान्यमुभयसंपर्काद्भावनेत्युच्यते ।
एतेन जायते निष्पद्यते सिध्यति इत्यादीनि व्याख्यातानि ।

अस्तिः पुनर्जनिसमानार्थाद्भवतेरुपरितनीमवस्थामभिलपन् सत्तयात्मभवनं भवद्भावयतीत्येवमाख्यातप्रत्ययं लभते ।
तत्रापि तु कालकृतभेदपूर्वोत्तरसामान्यसत्तारूपेण पूर्ववदेव प्रयोज्यप्रयोजकव्यापारकल्पनानुसर्तव्या ।

सत्यामपि त्वेवमादिषु भावनायां निष्पन्नचेतनकर्तृविषयत्वाद्विधिप्रतिषेधयोरसंभवः ।
स्यादेतत् ।
दृष्टो विधिरपि तस्मात्प्रायणीयस्याह्न ऋत्विजा भवि
पृष्ठ. ८२
तव्यम्, रथंतरं भवति, अत्राध्वर्युः स्यात्, इहोक्थ्यानि स्युः इति ।
सत्यं दृश्यते, न त्विह पूर्वेण तुल्यो भवत्यर्थः ।
सिद्धो हि पुरुषः कर्मसंबन्धनिमित्तमृत्विक्त्वं भवदन्यैरेव परिक्रयणादिभिर्व्यापारैर्भावयेदित्युच्यते ।
तथा रथंतरादिषु सत्यपि श्रुत्या भवनविधिसंबन्धे तत्रासंभवादनुमीयमाना भावनैव विधीयते ।
यत्र तु इहामुको भवेतिति प्रयोगस्तत्र भवतेस्तिष्ठत्यर्थवाचित्वात्संभवत्येव व्यतिरिक्तं भावयितव्यमित्येवं विज्ञायते स्थानेनान्यत्किंचिद्भावयेतिति ।

तेन भूतभविष्यद्वर्तमानापदेशमात्रेष्वेवापारमार्थिकं भवितृव्यापारस्य भावनात्वम्, न विध्यादिषु ।
भूतादिकथनेऽपि यदा समस्तं व्यापारं धातुरेवोपादत्ते नावयवकालादिकृतभेदाश्रयणम्, तदा विस्पष्टाद्विरोधाद्धात्वर्थमात्रम् ।
कर्तृसंख्यादयश्चाख्यातपदार्थत्वेनावधार्यन्ते, न भावना ।
न च भावनाव्यभिचारेण दोष इत्युक्तम् ।

यत्तु कृदन्तेष्वपि धातवो भावनां न व्यभिचरन्तीति ।
सत्यं धात्वर्था न व्यभिचरन्ति ।
तैरेव तु गम्यमानत्वादनभिधेयत्वमपि शक्यं वक्तुम् ।
तथा हि

धात्वर्थकारकैरेव गुणभूतोऽवगम्यते  ।
पृष्ठ. ८३
भावनात्मा कृदन्तेषु तस्मान्नैवाभिधीयते  ॥ ३० ॥

यथैव भावप्रधानत्वादाख्याते तत्सम्बन्धादेव गुणभूतकारकर्प्रतीतिस्हिद्धेर्न कर्तृकर्मणोरभिधानं भविष्यति, एवं कर्त्राद्यभिधानादेव तदन्यथानुपपत्त्या भावनासिद्धेरनभिधानम् ।
गम्यमानापेक्षयैव च करोतिसामानाधिकरण्यम्, यथा पचतिशब्दस्य देवदत्तशब्देन ।
तथाभूतयैव च कारकसम्बन्धोऽप्युपपत्स्यते ।

अथ वा भावनोपसर्जनधात्वर्थनिष्पत्त्यर्थत्वात्कारकाणां धात्वर्थेनैव संबन्धसिद्धिः ।
स एव हि तानि स्वसिद्ध्यर्थमपेक्षते ।
भावनापि च तथाभूतान्येव तानि गृह्णातीत्यविरुद्धः सम्बन्धः ।
कृत्यानां तु प्रैषवाचित्वात्सत्यपि भावनानभिधाने तावत्स्वार्थपर्यवसानं नास्ति यावदंशत्रयपरिपूर्णा भावना न लब्धा ।
कुतः ।

स्वव्यापारे हि पुरुषः कर्तृत्वेन नियुज्यते  ।
प्रैषैस्तस्य च किं कर्म भावनांशत्रयात्मिका  ॥ ३१ ॥

न हि पुरुषः स्वव्यापारं मुक्त्वान्यदनुष्ठातुं शक्तः ।
प्रैषाश्चैनमनुष्ठापयन्ति ।
ते यदि तद्व्यापारं कथंचिन्नोपादद्युः, न नियोकुत्ं शक्नुयुरित्येवमपि भावनाक्षेपसिद्धिः ।
यावांश्च ब्राह्मणगतः प्रैषः स सर्वः प्राप्त्यभावाद्विधिरेव भवतीति विनापि स्मरणेन
प्. ८४
कृत्यानां विधायक्त्वम् ।
अयमेव च विधिप्रैषयोर्विशेषः ।

प्रवर्तनस्मृतिः प्राप्ते प्रैष इत्यभिधीयते  ।
अप्राप्तप्रैषणं सर्वं विधित्वं प्रतिपद्यते  ॥ ३२ ॥

तस्मात्प्रत्ययार्थो भावनेत्युपपन्नम् ।


पृष्ठ. ८५
ननु च यदि प्रयोजकव्यापारो भावनेष्यते, ततः पचावधिश्रयणादीनि, यजौ च मानसः संकल्प इत्यादीनां भावनात्वम्, त एव च धात्वर्था इति धातुवाच्यैव भावना स्यात् ।
नैष दोषः ।

धात्वर्थव्यतिरेकेण यद्यप्येषा न लक्ष्यते  ।
तथापि सर्वसामान्यरूपेणान्यावगम्यते  ॥ ३३ ॥

सर्वत्र ह्यधिश्रयणादौ करोतीत्यपि सामान्यव्यापारांशः प्रतीयते ।
पचत्यादिवाच्या विक्लित्त्यधिश्रयणादयः कर्मस्थाः कर्तृस्थाश्च ।
तत्र यदौदासीन्यप्रच्युतिमात्रेण परिस्पन्दरूपं निरूप्यते सा भावना ।
ये तु तदनुरञ्जनसमर्थाः कर्तृकर्मगता विशेषास्ते तस्या एव करणेतिकर्तव्यतांशयोर्निविशन्ते ।
एवं तर्हि धात्वर्थसामान्यं भावनेत्येतदापन्नम् ।
सत्यं साध्यतया सामान्यम्, न तु गोत्वादिरूपेण ।
कथम् ।

अन्यदेव हि यागादौ सामान्यं करणात्मकम्  ।
अन्यच्च भावना नाम साध्यत्वेन व्यवस्थितम्  ॥ ३४ ॥

भावनायां हि स्वयमेव प्रतिपुरुषं सामान्यविशेषौ भवतः ।
तथा तत्करणभूते यागादौ समवेतं भावनाकरणांशापेक्षितं धात्वर्थसामान्यं नाम यत्कर्मशब्देनाभि
पृष्ठ. ८६
धीयते ।
विशेषणभावाच्च यागादयो भावनाविशेषा इत्युच्यन्ते, न तद्व्यक्तित्वेन ।
शास्त्रप्रदेशे तु क्रियाकर्मशब्दौ कदाचिद्धात्वर्थे प्रय्ज्येते, कदाचिद्भावनायाम्, कदाचित्तु प्रत्यासत्त्योभयत्रापि प्रयोगः, न स्वरूपाभिधानेन ।
कुतः ।

यादृशी भावनाख्याते धात्वर्थश्चापि यादृशः  ।
नासौ तेनैव रूपेण कथ्यतेऽन्यैः पदैः क्वचित् ॥ ३५ ॥

भावनाशब्दो हि निष्पन्नात्मिकां सत्त्वरूपापन्नां लिङ्गसंख्यायोगिनीमभिधत्ते ।
न चासावाख्याते तादृश्यभिधीयते ।
लिङ्गसंख्यारहितरूपेण गम्यमानत्वात् ।
एवं धात्वर्थोऽपि वेदितव्यः ।
तथा करोति भावयति इत्येताभ्यामपि श्रुत्या तावदन्यादृगेवार्थः प्रतीयते कृञ्भावयत्यर्थकरणिका भावना ।
न चैवंरूपासौ यजेत इत्यादिष्वस्तीत्यपर्यायत्वम् ।
तत्रानन्तरप्रत्ययोत्थापितभावनान्तरबुद्धिमविवक्षित्वार्थसंवादः कर्तव्यः ।
तेनादूरविप्रकरषमात्रेणैष प्रयोगः, नार्थसाम्येनैत्यवस्थितमनन्यशब्दवाच्यत्वं भावनायाः ।


पृष्ठ. ८७
सा तु प्रतीतमात्रैव प्राधान्यादपेक्षान्तरानधीनत्वाच्च प्रथमं तावत्साध्यांशमपेक्षते भावयेत्किम्? इति ।
तत्र यावती विध्युपेता भावना तस्यां पूर्वप्रतीतमपि विधित्वं तावन्नाश्रीयते, यावदंशत्रयपूर्णा भावनानुष्ठानयोग्या न भवति ।
विधित्वप्रक्रमाच्च प्रथममेवैतज्ज्ञायतेयादृशैरंशैः पूर्णेयं विधानमर्हति तादृशैः पूरयितव्याइति ।
न च बुद्धिपूर्वकारी पुरुषः पुरुषार्थरहितं व्यापारं वचनशतेनाप्युक्तोऽनुतिष्ठति ।
न च पुरुषार्थः साध्यव्यतिरिक्तांशपातित्वेन कैश्चित्प्रार्थ्यते ।
ततोऽभ्यर्हिततरस्यान्यस्य साध्यस्याविध्यमानत्वात् ।
तत्र यद्यस्यां भावनायामपुरुषार्थः साध्यः स्यात्, ततः पुरुषेष्वप्रवर्तमानेषु प्रत्ययस्य प्रयोजकशक्तिर्बाध्येत ।
तेन यद्यपि समानपदोपादानप्रत्यासत्तेर्धात्वर्थः साध्यांशपूरणायोपप्लवते, तथाप्ययोग्यत्वान्निराक्रियते ।
न हि प्रत्यासत्तिरेवैका संबन्धकारणम्, योग्यत्वाद्यपि. तथा च वक्ष्यति यस्य येनार्थसम्बन्धः इति ।
किञ्च

संबन्धमात्रमुक्तं च श्रुत्या धात्वर्थभावयोः  ।
तदेकांशनिवेशे तु व्यापारोऽस्या न विद्यते  ॥ ३६ ॥
संबन्धमात्रं कृत्वा निवृत्तव्यापारायां श्रुतावन्यतरांशनिवेशो योग्यत्वादाश्रयितव्यः ।
तद्यदि साध्यांशादेकप्रत्ययोपात्तेन प्रत्यासन्नतरेण विधित्वेन प्रच्याव्यते,
पृष्ठ. ८८
ततोऽंशान्तरेण नूनं संभंत्स्यत इत्येवं पतीक्ष्यते ।
किञ्च

साध्यांशे पुर्र्षाणां च प्रत्ययो न नियोजकः  ।
स्वयमेव हि जानन्ति कर्तव्यं पुरुषाः सदा  ॥ ३७ ॥

यत्र हि शास्त्राधीना पुरुषप्रवृत्तिः, तत्र तत्सन्निकर्षविप्रकर्षावपेक्ष्येते ।
साध्यं पुनः स्वर्गपशुपुत्रग्रामादि प्रागेव शास्त्रात्सर्वे पुरुषाः प्रतिपद्यन्ते ।
ततश्च भावयेत्किम्? इत्यपेक्षितमात्रे विनैव तावच्छास्त्रेणैतावदवगतं पुरुषार्थः कश्चितिति ।
तत्र विशेषमात्रेअमनवगतत्वादपेक्ष्यते ।
तदपि च न साध्यात्मना, किं तर्हि, एतद्भावनाविषयत्वेन ।
ततश्च दूरस्थस्यापि स्वर्गादेरेव कृतास्पदस्य संगतिः ।
धात्वर्थसम्बन्धस्त्वनपेक्षितः क्रियेत ।
विध्यानर्थक्याच्च बाध्येततरां श्रुतिः ।
किञ्च

भवने यस्य कर्तृत्वं कथंचिदवधारितम्  ।
स्ववाक्ये वान्यवाक्ये वा स साध्यत्वं प्रपद्यते  ॥ ३८ ॥

न चात्र धात्वर्थादेर्भवनक्रियासंबन्धोऽवगतः ।
स्वर्गादीनां तु कामशब्दोपबन्धाद्भवनसंबन्धो विज्ञायते. कुतः ।

स्वर्गो मे स्यादितीत्थं हि स्वर्गादिः प्रार्थ्यते भवन्  ।
तेनासौ भावनापेक्षः प्रयोज्यत्वेन गम्यते  ॥ ३९ ॥

ततोऽवधृतस्वर्गादिसाध्यांशा भावना केन भावयेत्? इत्येवं करणमपेक्ष
पृष्ठ. ८९
ते ।
तत्र शास्त्राधीनर्पवृत्तित्वात्तत्सन्निकर्षादावाश्रीयमाणे (१) प्रमाणान्तराच्च योग्यायोग्यत्वयोरज्ञानात्, (२) विध्यविरोधाच्चात्यन्तप्रत्यासत्त्युपस्थितधात्वर्थातिक्रमकारणाभावात्, (३) सर्वफलभावनानां च केनचिद्धात्वर्थविशेषेण विनानुपपत्तेः यागेन इत्येवं विज्ञायते ।
यद्यपि च यागः स्वयमेव तावदनिष्पन्नः, तथापि स्वसाधननिष्पादितः सन् साधयिष्यति ।
सर्वमेव च कदाचिन्निष्पन्नं कदाचिदनिष्पन्नम् ।
न च प्राक्शास्त्रप्रवृत्तेर्निष्पत्तिः क्वचिदुपयुज्यते ।
फलसिद्धिकालमात्रोपयोगित्वात्करणनिष्पत्तेः ।
प्रमाणवशाच्च त्रिकालवर्तिनामपि साधनत्वाविरोधः ।
तस्माद्यागादीनां करणत्वम् ।
तच्चापूर्वद्वारेणेति तच्छब्देभ्योऽपूर्वप्रतीतिः ।
ततश्चैवमपि सूत्रार्थः संभवतिये भावार्था भावनाप्रयोजनाः कर्मशब्दा यज्यादयः, तेभ्यः क्रिया प्रतीयेतैति ।
ननु चोक्तेन कर्मकरणसम्बन्धन्यायेन सकर्मकधातुयुक्तादेवाख्याताद्भावनावगतिः प्राप्नोति ।
तथा हि

येनेप्सिततमैर्भावैः किमित्यंशोऽवरुध्यते  ।
तद्योगी तेन धात्वर्थो न कश्चित्स्यादकर्मकः  ॥ ४० ॥

यदि वा सर्वधातूनां सकर्मकत्वापत्तिः, अथ वाकर्मकेभ्यो भावनया न भवितव्यम् ।
नैष दोषः ।
कुतः ।

अन्यदेव हि धात्वर्थ्प्राप्यं कर्म सकर्मके  ।
पृष्ठ. ९०
अन्यदेव च सर्वत्र प्रत्ययार्थनिबन्धनम्  ॥ ४१ ॥

ओदनं पचति, ग्रामं गच्छति इति धात्वर्थापवर्गलभ्यमेकं कर्म, अपरं पुनर्भावनाकर्म ।
(१) तत्र कदाचिद्धात्वर्थकर्मैव भावनाकर्मत्वमपि प्रतिपद्यते पाकेनौदनं भावयति इति ।
(२) कदाचित्पुनः स्वकर्मविशिष्टधात्वर्थयुक्ता भावना कर्मान्तरेण युज्यते ग्रामगमनेन स्वार्थं भावयति, ओदनपाकेन चेति ।
तच्चैतद्धात्वर्थात्परतस्तदवाप्यमात्रत्वेन गम्यमानं धात्वर्थान्ततिरोहितमपि भावनाकर्मतया सर्वत्रावधार्यते ।
तच्च प्रायेणैवंकामशब्देनैव संबन्धमापद्यते सुखकाम आसीत, स्वास्थ्यकामः शयीत इति ।
सत्यपि आसिशेत्योरकर्मकत्वे यः प्रत्ययेन करोत्यर्थोऽभिहितः, तत्कर्मत्वेन स्वादीन्यवधार्यन्ते ।
तेन (१) करोतेः सर्वदा सकर्मकत्वात्,
(२) अकर्मकाख्यातानामपि च तत्सामानाधिकरण्यदर्शनात्किं करोति आस्ते, किं करोति शेते इतिसिद्धैवमादिष्वपि सकर्मिका भावना ।

यजेरपि तु यत्कर्म पूज्यत्वाद्देवतेष्यते  ।
तदुज्झित्वैव पुत्रादेः कर्मत्वं भावनाश्रितम्  ॥ ४२ ॥

तस्मात्सकर्मकाकर्मकयोरविशेषातासनेन भावयेतित्यपि प्रयोगसिद्धिः ।
कस्तर्हि सकर्मकाकर्मकयोर्भेदः ।
उच्यते ।

साक्षादव्यभिचारेण धात्वर्थो यत्र कर्मभाक् ।
सकर्मकः स धातुः स्यात्पारंपर्ये त्वकर्मकः  ॥ ४३ ॥

पृष्ठ. ९१
आसनशयनादीनां हि न नियमेनानन्तर्येण वा इदं ततिति वा कर्म निरूप्यते, तेनाकर्मका अभिधीयन्ते ।
पचिगम्यादीनां तु विक्लिद्यत्तत्संयुज्यमानसाक्षात्संबन्धिकर्माव्यभिचारात्सकर्मकत्वम् ।
न तु भावनाविशेषणत्वे कश्चिद्विशेषः ।

सेयं भावनांशद्वयपरिपूर्णा सती सर्वकरणानामुपायाननुगृहीतानां करणत्वानुपपत्तेः कथं भावयेतितीतिकर्तव्यतामपेक्षते ।
सा च प्रत्यक्षादीनामनुग्राहकदर्शनशक्त्यभावादत्यन्तशास्त्रगम्येति यथासन्निकर्षं तदसंभवाच्च यथा कथंचिदुपस्थाप्यमाना शास्त्रानुसारेण श्रुत्याद्युपदेशेन चोदनासामान्याद्यतिदेशेन वात्यन्तादृष्टोपकारद्वारेणान्यथानुपपत्त्या कल्प्यते ।
ततः परिपूर्णत्वादनुष्ठातुं योग्येति विधीयते ।
तद्विधानाच्चार्थापत्त्या यागादिविधानमित्युपपन्नं भावार्थसूत्रम् ।

पृष्ठ. ९२
भवन्ति केचित्कर्मशब्दाःयागः यजनमिज्या इत्युदाहर्तव्ये तत्सामानाधिकरण्यसिद्धश्येनैकत्रिकाद्युदाहरणं यागादिकरणत्वचोदनोत्तरकालभाविकर्मशब्दत्वेन पारतन्त्र्यात्सुज्ञानम् ।
स्वतन्त्राणां कथंचिदपि भावार्थत्वाशङ्कासंभवात् ।
यागादयो हि स्वातन्त्र्येणापि कदाचिदनुमानाद्भावार्थाशङ्काविषयाः स्युरिति ।

केचिद्भावार्था न कर्मशब्दाःयथा भावयेत्कुर्यातिति चोदाहरणम् ।
भूत्यादयस्तु प्रयोज्यव्यापारवचनत्वान्नैव यथावर्णितभावार्था इत्यनुदाहरणम् ।
तत्र यथा कथंचिण्णिजन्तव्युत्पत्त्या भावशब्द एको नीयेत, नेतरौ ।
तावपि तु प्रयोज्यव्यापारांशेन कथंचिद्भावार्थावित्युदाहृतौ ।
अथ वा द्वितीयसूत्रार्थव्याख्यानेन भावनाप्रयोजनत्वमंशवाचित्वेनास्तीति विनापि सकलार्थाभिधानाद्भवन्ति भावार्थाः ।

कथं पुनरमी न कर्मशब्दाः, यदा धातुमात्रं कर्मशब्दत्वेनोक्तम् ।
निर्विशेषस्य सामान्यस्यानुष्ठातुमशक्यत्वादकर्मशब्दत्वम् ।
अतो विशेषवाचिनामेव धातूनां कर्मशब्दत्वाश्रयणादचोद्यमेतत् ।

पृष्ठ. ९३
यदि हि श्येनचित्रादर्शपौर्णमासशब्दाः फलैः संबध्येरन्, ततो यागस्य करणत्वाभावात्तत्सामानाधिकरण्यनिमित्तनामधेयत्वानुपपत्तेः प्रसिद्ध्यादिभिर्गुणविधित्वमेव स्यात् ।
अतः स्थित एतस्मिन्नधिकरणे इत्याह ।
कस्मात्पुनरिदं तत्रैव न नीतम् ।
प्रमाणलक्षणेनासंबन्धात् ।
अथ नामधेयत्वं कस्मादत्र नानीयते ।
भेदलक्षणेनासंबन्धात् ।
तस्माद्यथान्यासमेव स्थितयोरर्थात्पौर्वापर्यसिद्धिः ।

न चैषामर्थिना इति फलपदाभिप्रायम् ।
विविभक्तित्वातिति संबन्धनिमित्ताख्यातविभक्तिविगमात् ।
अथ वा निष्पन्नार्थाभिधायिसुब्विभक्तिविशेषयोगो विविभक्तित्वम् ।
तस्मान्न द्रव्यादिशब्दानां फलसंबन्ध इति ।
आह च

साध्यसाधनसंबन्धः सर्वदा भावनाश्रयः  ।
तेन तस्य न सिद्धिः स्याद्भावनाप्रत्ययादृते  ॥ ४४ ॥

_____________________________________________________________________

सर्वेषां भावोऽर्थ इति चेत् ॥ २,१.२ ॥


न तावत्प्रत्ययस्येष्टमपूर्वप्रतिपादनम्  ।
न च धातोः स्वतस्तत्स्यान्नाम्नो वा परतः समम्  ॥ ४५ ॥

यदि भावनावचनस्यैवापूर्वप्रतिपादकत्वमिष्यते धातोर्वा प्रत्ययनिरपेक्षस्य, ततो नामपक्षो दुर्बलः स्यात्, इह तु यथैव धातोः प्रत्ययसंबन्धानुगृहीतस्य भावना
पृष्ठ. ९४
नुरञ्जननिमित्तं करणवाचित्वं भवति, एवं नामपदस्यापीत्यविशेषः ।


_____________________________________________________________________

येषामुत्पत्तौ स्वे प्रयोगे रूपोपलब्धिस्तानि नामानि तस्मात्तेभ्यः पराकांक्षा भूतत्वात्स्वे प्रयोगे  ॥ २,१.३ ॥


यदुक्तं यदैकस्मादपूर्वं तदेतरत्तदर्थं भविष्यति इति तद्गतं तावद्वस्तुधर्मेण विशेषं दर्शयति ।
कथम् ।

बह्वदृष्टप्रसङ्गाद्धि धर्मो नेष्टः पदे पदे  ।
नाम्नः फलेन संबन्धे परिहारो न तस्य च  ॥ ४६ ॥

एकस्माददृष्टे कल्पिते यदीतरद्दृष्टार्थत्वेन तादर्थ्यं भजते ततो लाघवं लभ्यते ।
अथ तु तादर्थ्यसिद्धये ततोऽपि पुनरदृष्टं कल्प्यत एव ततो वरं फलेनैव सर्वाणि संबद्धानि ।
न च संबन्धवैरूप्यक्लेशाश्रयणम् ।
नाम्नश्च फलसंबन्धेऽवश्यं धात्वर्थस्तदनुग्रहार्थोऽभ्युपगन्तव्यः ।
स च स्वयं निष्पाद्यः सिद्धरूपस्य नामार्थस्य न शक्नोति दृष्टेनोपकर्तुम् ।
न हि नामार्थस्तमपेक्षते ।
शब्दप्रयोगवेलायामेव निष्पन्नतया गम्यमानत्वात्, अपेक्षणीयस्य वा सिद्धत्वेनायोग्यत्वात् ।

प्रयुज्यतेऽस्मिनिति चाभिधेय एव प्रयोगः ।
तदाधारैव हि निष्पन्नरूपोपलब्धिः ।
अनुत्पन्नत्वे क्रियारूपस्य वक्तव्ये विनाशित्वप्रदर्शनं निष्पन्नस्यापि
पृष्ठ. ९५
क्षणिकत्वेन पुनः पुनर्निष्पत्त्यपेक्षोपपत्तेः ।
तेभ्यः पराकाङ्क्षा अन्याकाङ्क्षा निष्पाद्यत्वेन वा प्रधानाकाङ्क्षा न विद्यत इत्यध्याहारः ।
अथ वा तेभ्यः परा दूरे आकाङ्क्षेत्यर्थः ।
कुतः ।
भूतत्वातिति स्वरूपकथनार्थमुपन्यस्तं निष्पन्नत्वादेवेति पुनरन्ते तदेव हेतुत्वेनोपदिष्टं सूत्रकारेण ।


_____________________________________________________________________


येषां तूत्पत्तावर्थे स्वे प्रयोगो न विद्यते तान्याख्यातानि तस्मात्तेभ्यः प्रतीयेताश्रितत्वात्प्रयोगस्य   ॥ २,१.४ ॥


आख्यातवर्ती धात्वर्थः साध्यरूपः प्रतीयते  ।
तस्मिन् फलवतीष्टे तु नाम्नो दृष्टार्थतेष्यते  ॥ ४७ ॥

धात्वर्थस्तावत्प्रकृत्यैव साध्यात्मकः ।
विशेषतस्त्वाख्यातगतेन धातुनोच्यमानः स यदि फलसाधनत्वेन चोद्यते ततोऽसिद्धरूपत्वात्तस्य साधनाकाङ्क्षायां सत्यां नामपदं गुणविधित्वेन नामधेयत्वेन वोभयथापि दृष्टेनैव तादर्थ्यं लभते ।
ननु नामधेयपक्षे नामपदमपि साध्यार्थं भविष्यतीति धातुतुल्यं स्यात् ।
न ।
तस्य फलसंबन्धे गुणविधित्वेन सिद्धार्थत्वात् ।
अपि च

पृष्ठ. ९६
साध्यात्मकोऽपि धात्वर्थो यदा नाम्नाभिधीयते  ।
तदा द्रव्यवदेवासौ निष्पन्नात्मा प्रतीयते  ॥ ४८ ॥

यद्यपि वस्तुस्वरूपेण धात्वर्थः साध्यः, तथापि नामपदेनोच्यमानो लिङ्गसंख्यायोगित्वात्सिद्धरूपोऽभिधीयते ।
अभिधानकृता चाकाङ्क्षोत्पत्तिर्न वस्तुकृता ।
तस्माद्युक्ता धातोरेवाकाङ्क्षा न नाम्न इति ।

किञ्चाश्रितत्वात्प्रयोगस्य इति ।
अधुना शब्दप्रत्यासत्तिकृतो विशेषोऽभिधीयते ।
पुरुषव्यापारात्मिकायां हि भावनायां धात्वर्थोपश्लेषोऽपि पुरुषेणाश्रितस्तदतिक्रमहेत्वभावाच्च न नामपदग्रहणम् ।
तस्मादस्ति विशेषः ।


