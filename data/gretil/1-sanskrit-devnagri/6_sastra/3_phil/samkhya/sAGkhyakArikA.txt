
दुःखत्रयाभिघाताज्जिज्ञासा तदभिघातके हेतौ  ।
दृष्टे सापार्था चेन्नैकान्तात्यन्ततोऽभावात् ॥ १ ॥

दृष्टवदानुश्रविकः स ह्यविशुद्धः क्षयातिशययुक्तः  ।
तद्विपरीतः श्रेयान् व्यक्ताव्यक्तज्ञविज्ञानात् ॥ २ ॥

मूलप्रकृतिरविकृतिर्महदाद्याः प्रकृतिविकृतयः सप्त  ।
षोडशकस्तु विकारो न प्रकृतिर्न विकृतिः पुरुषः  ॥ ३ ॥

दृष्टमनुमानमाप्तवचनं च सर्वप्रमाणसिद्धत्वात् ।
त्रिविधं प्रमाणमिष्टं प्रमेयसिद्धिः प्रमाणाद्धि  ॥ ४ ॥

प्रतिविषयाध्यवसायो दृष्टं त्रिविधमनुमानमाख्यातम्  ।
तल्लिङ्गलिङ्गिपूर्वकमाप्तश्रुतिराप्तवचनं तु  ॥ ५ ॥

सामान्यतस्तु दृष्टादतीन्द्रियाणां प्रतीतिरनुमानात् ।
तस्मादपि चासिद्धं परोक्षमाप्तागमात्साध्यम्  ॥ ६ ॥

अतिदूरात्सामीप्यादिन्द्रियघातान्मनोऽनवस्थानात् ।
सौक्ष्म्याद्व्यवधानादभिभवात्समानाभिहाराच्च  ॥ ७ ॥

सौक्ष्म्यात्तदनुपलब्धिर्नाभावात्कार्यतस्तदुपलब्धिः  ।
महदादि तच्च कार्यं प्रकृतिविरूपं सरूपं च  ॥ ८ ॥

असदकरणादुपादानग्रहणात्सर्वसम्भवाभावात् ।
शक्तस्य शक्यकरणात्कारणभावाच्च सत्कार्यम्  ॥ ९ ॥

हेतुमदनित्यमव्यापि सक्रियमनेकमाश्रितं लिङ्गम्  ।
सावयवं परतन्त्रं व्यक्तं विपरीतमव्यक्तम्  ॥ १० ॥

त्रिगुणमविवेकि विषयः सामान्यमचेतन प्रसवधर्मि  ।
व्यक्तं तथा प्रधानं तद्विपरीतस्तथा च पुमान्  ॥ ११ ॥

प्रीत्यप्रीतिविषादात्मकाः प्रकाशप्रवृत्तिनियमार्थाः  ।
अन्योऽन्याभिभवाश्रयजननमिथुनवृत्तयश्च गुणाः  ॥ १२ ॥

सत्त्वं लघु प्रकाशकमिष्टमुपष्टम्भकं चलं च रजः  ।
गुरु वरणकमेव तमः प्रदीपवच्चार्थतो वृत्तिः  ॥ १३ ॥

अविवेक्यादिः सिद्धस्त्रैगुण्यात्तद्विपर्ययाभावात् ।
कारणगुणात्मकत्वात्कार्यस्याव्यक्तमपि सिद्धम्  ॥ १४ ॥

भेदानां परिमाणात्समन्वयाच्छक्तितः प्रवृत्तेश्च  ।
कारणकार्यविभागादविभागाद्वैश्वरूप्यस्य  ॥ १५ ॥

कारणमस्त्यव्यक्तं प्रवर्तते त्रिगुणतः समुदयाच्च  ।
परिणामतः सलिलवत्प्रतिप्रतिगुणाश्रयविशेषात् ॥ १६ ॥

सङ्घातपरार्थत्वात्त्रिगुणादिविपर्ययादधिष्ठानात् ।
पुरुषोऽस्ति भोक्तृभावात्कैवल्यार्थप्रवृत्तेश्च  ॥ १७ ॥

जन्ममरणकरणानां प्रतिनियमादयुगपत्प्रवृत्तेश्च  ।
पुरुषबहुत्वं सिद्धं त्रैगुण्यविपर्ययाच्चैव  ॥ १८ ॥

तस्माच्च विपर्यासात्सिद्धं साक्षित्वमस्य पुरुषस्य  ।
कैवल्यं माध्यस्थ्यं द्रष्टृत्वमकर्तृभावश्च  ॥ १९ ॥

तस्मात्तत्संयोगादचेतनं चेतनावदिव लिङ्गम्  ।
गुणकर्तृत्वेऽपि तथा कर्तेव भवत्युदासीनः  ॥ २० ॥

पुरुषस्य दर्शनार्थं कैवल्यार्थं तथा प्रधानस्य  ।
पङ्ग्वन्धवदुभयोरपि संयोगस्तत्कृतः सर्गः  ॥ २१ ॥

प्रकृतेर्महांस्ततोऽहङ्कारस्तस्माद्गणश्च षोडशकः  ।
तस्मादपि षोडशकात्पञ्चभ्यः पञ्च भूतानि  ॥ २२ ॥

अध्यवसायो बुद्धिर्धर्मो ज्ञानं विराग ऐश्वर्यम्  ।
सात्त्विकमेतद्रूपं तामसमस्माद्विपर्यस्तम्  ॥ २३ ॥

अभिमानोऽहङ्कारस्तस्माद्द्विविधः प्रवर्तते सर्गः  ।
ऐन्द्रिय एकादशकस्तन्मात्रपञ्चकश्चैव  ॥ २४ ॥

सात्त्विक एकादशकः प्रवर्तते वैकृतादहङ्कारात् ।
भूतादेस्तन्मात्रः स तामसस्तैजसादुभयम्  ॥ २५ ॥

बुद्धीन्द्रियाणि श्रोत्रत्वक्चक्षूरसननासिकाख्यानि  ।
वाक्पाणिपादपायूपस्थान् कर्मेन्द्रियाण्याहुः  ॥ २६ ॥

उभयात्मकमत्र मनः सङ्कल्पकमिन्द्रियं च साधर्म्यात् ।
गुणपरिणामविशेषान्नानात्वं ग्राह्यभेदाच्च  ॥ २७ ॥

रूपादिषु पञ्चानामालोचनमत्रमिष्यते वृत्तिः  ।
वचनादानविहरणोत्सर्गानन्दास्तु पञ्चानाम्  ॥ २८ ॥

स्वालक्षण्या वृत्तिस्त्रयस्य सैषा भवत्यसामान्या  ।
सामान्यकरणवृत्तिः प्राणाद्या वायवः पञ्च  ॥ २९ ॥

युगपच्चतुष्टयस्य हि वृत्तिः क्रमशश्च तस्य निर्दिष्टा  ।
दृष्टे तथाप्यदृष्टे त्रयस्य तत्पूर्विका वृत्तिः  ॥ ३० ॥

स्वां स्वां प्रतिपद्यन्ते परस्पराकूतहेतुकां वृत्तिम्  ।
पुरुषार्थ एव हेतुर्न केनचित्कार्यते करणम्  ॥ ३१ ॥

करणं त्रयोदशविधं तदाहरणधारणप्रकाशकरम्  ।
कार्यं च तस्य दशधाहार्यं धार्यं प्रकाश्यं च  ॥ ३२ ॥

अन्तःकरणं त्रिविधं दशधा बाह्यं त्रयस्य विषयाख्यम्  ।
साम्प्रतकालं बाह्यं त्रिकालमाभ्यन्तरं करणम्  ॥ ३३ ॥

बुद्धीन्द्रियाणि तेषां पञ्च विशेषाविशेषविषयाणि  ।
वाग्भवति शब्दविषया शेषान्यपि पञ्चविषयाणि  ॥ ३४ ॥

सान्तःकरणा बुद्धिः सर्वं विषयमवगाहते यस्मात् ।
तस्मात्त्रिविधं करणं द्वारि द्वाराणि शेषाणि  ॥ ३५ ॥

एते प्रदीपकल्पाः परस्परविलक्षणा गुणविशेषाः  ।
कृत्स्नं पुरुषस्यार्थं प्रकाश्य बुद्धौ प्रयच्छन्ति  ॥ ३६ ॥

सर्वं प्रत्युपभोगं यस्मात्पुरुषस्य साधयति बुद्धिः  ।
सैव च विशिनष्टि ततः प्रधानपुरुषान्तरं सूक्ष्मम्  ॥ ३७ ॥

तन्मात्राण्यविशेषास्तेभ्यो भूतानि पञ्च पञ्चभ्यः  ।
एते स्मृता विशेषाः शान्ता घोराश्च मूढाश्च  ॥ ३८ ॥

सूक्ष्मा मातापितृजाः सह प्रभूतैस्त्रिधा विशेषाः स्युः  ।
सूक्ष्मास्तेषां नियता मातापितृजा निवर्तन्ते  ॥ ३९ ॥

पूर्वोत्पन्नमसक्तं नियतं महदादिसूक्ष्मपर्यन्तम्  ।
संसरति निरुपभोगं भावैरधिवासितं लिङ्गम्  ॥ ४० ॥

चित्रं यथाश्रयमृते स्थाण्वादिभ्यो विना यथा छाया  ।
तद्वद्विनाविशेषैस्तिष्ठति न निराश्रयं लिङ्गम्  ॥ ४१ ॥

पुरुषार्थहेतुकमिदं निमित्तनैमित्तिकप्रसङ्गेन  ।
प्रकृतेर्विभुत्वयोगान्नटवद्व्यवतिष्ठते लिङ्गम्  ॥ ४२ ॥

सांसिद्धिकाश्च भावाः प्राकृतिका वैकृताश्च धर्माद्याः  ।
दृष्टाः करणाश्रयिणः कार्याश्रयिणश्च कललाद्याः  ॥ ४३ ॥

धर्मेण गमनमूर्ध्वं गमनमधस्ताद्भवत्यधर्मेण  ।
ज्ञानेन चापवर्गो विपर्ययादिष्यते बन्धः  ॥ ४४ ॥

वैराग्यात्प्रकृतिलयः संसारो राजसाद्भवति रागात् ।
ऐश्वर्यादविघातो विपर्ययात्तद्विपर्यासः  ॥ ४५ ॥

एष प्रत्ययसर्गो विपर्ययाशक्तितुष्टिसिद्ध्याख्यः  ।
गुणवैषम्यविमर्देन तस्य भेदास्तु पञ्चाशत् ॥ ४६ ॥

पञ्च विपर्ययभेदा भवन्त्यशक्तेश्च करणवैकल्यात् ।
अष्टाविंशतिभेदा तुष्टिर्नवधाष्टधा सिद्धिः  ॥ ४७ ॥

भेदस्तमसोऽष्टविधो मोहस्य च दशविधो महामोहः  ।
तामिस्रोऽष्टादशधा तथा भवत्यन्धतामिस्रः  ॥ ४८ ॥

एकादशेन्द्रियवधाः सह बुद्धिवधैरशक्तिरुद्दिष्टा  ।
सप्तदश वधा बुद्धेर्विपर्ययात्तुष्टिसिद्धीनाम्  ॥ ४९ ॥

आध्यात्मिक्यश्चतस्रः प्रकृत्युपादानकालभाग्याख्याः  ।
बाह्या विषयोपरमात्पञ्च नव च तुष्टयोऽभिहिताः  ॥ ५० ॥

ऊहः शब्दोऽध्ययनं दुःखविघातत्रयं सुहृत्प्राप्तिः  ।
दानं च सिद्धयोऽष्टौ सिद्धेः पूर्वोऽङ्कुशस्त्रिविधः  ॥ ५१ ॥

न विना भावैर्लिङ्गं न विना लिङ्गेन भावनिर्वृत्तिः  ।
लिङ्गाख्यो भावाख्यस्तस्माद्भवति द्विधा सर्गः  ॥ ५२ ॥

अष्टविकल्पो दैवस्तैर्यग्योनश्च पञ्चधा भवति  ।
मानुष्यश्चैकविधः समासतो भौतिकः सर्गः  ॥ ५३ ॥

ऊर्ध्वं सत्त्वविशालस्तमोविशालश्च मूलतः सर्गः  ।
मध्ये रजोविशालो ब्रह्मादिस्तम्बपर्यन्तः  ॥ ५४ ॥

अत्र जरामरणकृतं दुःखं प्राप्नोति चेतनः पुरुषः  ।
लिङ्गस्याविनिवृत्तेस्तस्माद्दुःखं समासेन  ॥ ५५ ॥

इत्येष प्रकृतिकृतो महदादिविषयभूतपर्यन्तः  ।
प्रतिपुरुषविमोक्षार्थं स्वार्थ इव परार्थ आरम्भः  ॥ ५६ ॥

वत्सविवृद्धिनिमित्तं क्षीरस्य यथा प्रवृत्तिरज्ञस्य  ।
पुरुषविमोक्षनिमित्तं तथा प्रवृत्तिः प्रधानस्य  ॥ ५७ ॥

औत्सुक्यनिवृत्त्यर्थं यथा क्रियासु प्रवर्तते लोकः  ।
पुरुषस्य विमोक्षार्थं प्रवर्तते तद्वदव्यक्तम्  ॥ ५८ ॥

रङ्गस्य दर्शयित्वा निवर्तते नर्तकी यथा नृत्यात् ।
पुरुषस्य तथात्मानं प्रकाश्य विनिवर्तते प्रकृतिः  ॥ ५९ ॥

नानाविधैरुपायैरुपकारिण्यनुपकारिणः पुंसः  ।
गुणवत्यगुणस्य सतस्तस्यार्थमपार्थकं चरति  ॥ ६० ॥

प्रकृतेः सुकुमारतरं न किञ्चिदस्तीति मे मतिर्भवति  ।
या दृष्टास्मीति पुनर्न दर्शनमुपैति पुरुषस्य  ॥ ६१ ॥

तस्मान्न बध्यते नापि मुच्यते नापि संसरति कश्चित् ।
संसरति बध्यते मुच्यते च नानाश्रया प्रकृतिः  ॥ ६२ ॥

रूपैः सप्तभिरेवं बध्नात्यात्मानमात्मना प्रकृतिः  ।
सैव च पुरुषस्यार्थं प्रति विमोचयत्येकरूपेण  ॥ ६३ ॥

एवं तत्त्वाभ्यासान्नास्मि न मे नाहमित्यपरिशेषम्  ।
अविपर्ययाद्विशुद्धं केवलमुत्पद्यते ज्ञानम्  ॥ ६४ ॥

तेन निवृत्तप्रसवामर्थवशात्सप्तरूपविनिवृत्ताम्  ।
प्रकृतिं पश्यति पुरुषः प्रेक्षकवदवस्थितः स्वस्थः  ॥ ६५ ॥

सम्यग्ज्ञानाधिगमाद्धर्मादीनामकारणप्राप्तौ  ।
तिष्ठति संस्कारवशाच्चक्रभ्रमवद्धृतशरीरः  ॥ ६७ ॥

प्राप्ते शरीरभेदे चरितार्थत्वात्प्रधानविनिवृत्तौ  ।
ऐकान्तिकमात्यन्तिकमुभयं कैवल्यमाप्नोति  ॥ ६८ ॥

पुरुषार्थज्ञानमिदं गुह्यं परमर्षिणा समाख्यातम्  ।
स्थित्युत्पत्तिप्रलयाश्चिन्त्यन्ते यत्र भूतानाम्  ॥ ६९ ॥

एतत्पवित्र्यमग्र्यं मुनिरासुरयेऽनुकम्पया प्रददौ  ।
आसुरिरपि पञ्चशिखाय तेन च बहुलीकृतं तन्त्रम्  ॥ ७० ॥

शिष्यपरम्परयागतमीश्वरकृष्णेन चैतदार्याभिः  ।
सङ्क्षिप्तमार्यमतिना सम्यग्विज्ञाय सिद्धान्तम्  ॥ ७१ ॥

सप्तत्यां किल योऽर्थास्तेऽर्थाः कृत्स्नस्य षष्टितन्त्रस्य  ।
आख्यायिकाविरहिताः परवादविवर्जिताश्चेति  ॥ ७२ ॥

तस्मात्समासदृष्टं शास्त्रमिदं नार्थतश्च परिहीनम्  ।
तन्त्रस्य च बृहन्मूर्तेर्दर्पणसङ्क्रान्तमिव बिम्बम्  ॥ ७३ ॥


