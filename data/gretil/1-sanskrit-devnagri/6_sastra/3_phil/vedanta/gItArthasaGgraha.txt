


स्वधर्मज्ञानवैराग्यसाध्यभक्त्येकगोचरः  ।
नारायणः परं ब्रह्म गीताशास्त्रे समीरितः  ॥ १ ॥

ज्ञानकर्मात्मिके निष्ठे योगलक्षे सुसंस्कृते  ।
आत्मानुभूतिसिद्ध्यार्थे पूर्वषट्केन चोदितः  ॥ २ ॥

मध्यमे भगवत्तत्त्वयाथात्म्यावाप्तिसिद्धये  ।
ज्ञानकर्माभिनिर्वर्त्यो भक्तियोगः प्रकीर्तितः  ॥ ३ ॥

प्रधानपुरुषव्यक्तसर्वेश्वरविवेचनम्  ।
कर्म धीर्भक्तिरित्यादिपूर्वशेषोऽन्तिमोदितः  ॥ ४ ॥

अस्थानस्नेहकारुण्यधर्माधर्मधियाकुलम्  ।
पार्थं प्रपन्नमुद्दिश्य शास्त्रावत्रणं कृतम्  ॥ ५ ॥

नित्यात्मासङ्गकर्मेहगोचरा सांख्ययोगधीः  ।
द्वितीये स्थितधीलक्ष्या प्रोक्ता तन्मोहशान्तये  ॥ ६ ॥

असक्त्या लोकरक्षायै गुणेष्वारोप्य कर्त्र्क्ताम्  ।
सर्वेश्वरे वा न्यस्योक्ता तृतीये कर्मकार्यता  ॥ ७ ॥

प्रसङ्गात्स्वस्वभावोक्तिः कर्मणोऽकर्मतास्य च  ।
भेदा ज्ञानस्य माहात्म्यं चतुर्थाध्याय उच्यते  ॥ ८ ॥

कर्मयोगस्य सौकर्यं शैघ्र्यं काश्चन तद्विधाः  ।
ब्रह्मज्ञान्प्रकारश्च पञ्चमाध्याय उच्यते  ॥ ९ ॥

योगाभ्यासविधिर्योगी चतुर्धा योगसाधनम्  ।
योगसिद्धः स्वयोगस्य पारम्यं षष्ठ उच्यते  ॥ १० ॥

स्वयाथात्म्यं प्रकृत्यास्य तिरोधिः शरणागतिः  ।
भक्तभेदः प्रबुद्धस्य श्रैष्ठ्यं सप्तम उच्यते  ॥ ११ ॥

ऐश्वर्याक्षरयाथात्म्यं भगवच्चरणार्थिणाम्  ।
वेद्योपादेयभावानामष्टमे भेदे उच्यते  ॥ १२ ॥

स्वमाहात्म्यं मनुष्यत्वे परत्वं च महात्मनाम्  ।
विशेषो नवमे योगो भक्तिरूपः प्रकीर्तितः  ॥ १३ ॥

स्वकल्याणगुणानन्त्यकृत्स्नस्वाधीनतामतिः  ।
भक्त्युत्पत्तिविवृध्यर्था विस्तीर्णा दशमोदिता  ॥ १४ ॥

एकादशेऽस्य याथात्म्यसाक्षात्कारावलोकनम्  ।
दत्तमुक्ता विदिप्राप्त्योर्भक्त्येकोपायता तथा  ॥ १५ ॥

भक्तिश्रैष्ठ्यमुपायोक्तिरशक्तस्यात्मनिष्ठता  ।
तत्प्रकारास्त्वतिप्रीतिर्भक्ते द्वादश उच्यते  ॥ १६ ॥

देहस्वरूपमात्माप्तिहेतुरात्मविशोधनम्  ।
बन्धहेतुर्विवेकश्च त्रयोदश उदीर्यते  ॥ १७ ॥

गुणबन्धविधौ तेषां कर्तृत्वं तन्निवर्तनम्  ।
गतित्रयस्वमूलत्वं चतुर्दश उदीर्यते  ॥ १८ ॥

अचिन्मिश्राद्विशुद्धाच्च चेतनात्पुरुषोत्तमः  ।
व्यापानाद्भरणात्स्वाम्यादन्यः पञ्चदशोदितः  ॥ १९ ॥

देवासुरविभागोक्तिपूर्विका शास्त्रवश्यता  ।
तत्त्वानुष्ठानविज्ञानस्थेम्ने षोडश उच्यते  ॥ २० ॥

अशास्त्रमासुरं कृत्स्नं शास्त्रीयं गुणतः पृथक् ।
लक्षणं शास्त्रसिद्धस्य त्रिधा सप्तदशोदितम्  ॥ २१ ॥

ईश्वरे कर्तृताबुद्धिः सत्त्वोपादेयतान्तिमे  ।
स्वकर्मपरिणामश्च शास्त्रसारार्थ उच्यते  ॥ २२ ॥

कर्मयोगस्तपस्तीर्थदानयज्ञादिसेवनम्  ।
ज्ञानयोगो जितस्वान्तैः परिशुद्धात्मनि स्थितिः  ॥ २३ ॥

भक्तियोगः पराइकान्त्यप्रीत्या ध्यानादिषु स्थितिः  ।
त्रयानामपि योगानां त्रिभिरन्योन्यसंगमः  ॥ २४ ॥

नित्यनैमित्तिकानां च पराराधनरूपिणम्  ।
आत्मऋष्टेस्त्रयोऽप्येते योगद्वारेण साधकाः  ॥ २५ ॥

निरस्तनिखिलाज्ञानो दृष्ट्वात्मानं परानुगम्  ।
प्रतिलभ्य परां भक्तिं तयैवावाप्नोति तत्पदम्  ॥ २६ ॥

भक्तियोगस्तदर्थी चेत्समग्राइश्वर्यसाधनम्  ।
आत्मार्थी चेत्त्रयोऽप्येते तत्कैवल्यस्य साधकाः  ॥ २७ ॥

ऐकान्त्यं भगवत्येषां समानमधिकारिणाम्  ।
यावत्प्राप्ति परार्थी चेत्तदेवात्यन्तमशुनुते  ॥ २८ ॥

ज्ञानी तु परमैकान्ती तदायत्तात्मजीवनः  ।
तत्संश्लेषवियोगैकसुखदुःखस्तदेकधीः  ॥ २९ ॥

भगवद्ध्यानयोगोक्तिवन्दनस्तुतिकीर्तनैः  ।
लब्धात्मा तद्गतप्राणमनोबुद्धीन्द्रियक्रियः  ॥ ३० ॥

निजकर्मादिभक्त्यन्तं कुर्यात्प्रीत्यैव कारितः  ।
उपायतां परित्यज्य न्यस्येद्देवे तु तामभीः  ॥ ३१ ॥

ऐकान्त्यात्यन्तदास्यैकरतिस्तत्पदमाप्नुयात् ।
तत्प्रधानमिदं शास्त्रमिति गीतार्थसंग्रहं  ॥ ३२ ॥


