श्रीरामोदन्तम्।

अथ बालकाण्डः ॥ १.अ ॥
श्रीपतिं प्रणिपत्याहं श्रीवत्साङ्कितवक्षसम् ।
श्रीरामोदन्तमाख्यास्ये श्रीवाल्मीकिप्रकीर्तितम् ॥ १*१.१ ॥
पुरा विश्रवसः पुत्रो रावणो नाम राक्षसः  ।
आसीदस्यानुजौ चास्तां कुम्भकर्णविभीषणौ  ॥ २*१.२ ॥
ते तु तीव्रेण तपसा प्रत्यक्षीकृत्य वेधसम् ।
वव्रिरे च वरानिष्टानस्मादाश्रितवत्सलात् ॥ ३*१.३ ॥
रावणो मानुषादन्यैरवध्यत्वं तथानुजः  ।
निर्देवत्वेच्छया निद्रां कुम्भकर्णोऽवृणीत च  ॥ ४*१.४ ॥
विभीषणो विष्णुभक्तिं वव्रे सत्त्वगुणान्वितः  ।
तेभ्य एतान्वरान्दत्त्वा तत्रैवान्तर्दधे प्रभुः  ॥ ५*१.५ ॥
रावणस्तु ततो गत्वा रणे जित्वा धनाधिपम् ।
लङ्कापुरीं पुष्पकं च हृत्वा तत्रावसत्सुखम् ॥ ६*१.६ ॥
यातुधानास्ततः सर्वे रसातलनिवासिनः  ।
दशाननं समाश्रित्य लङ्कायां सुखमावसन् ॥ ७*१.७ ॥
मन्दोदरीं मयसुतां परिणीय दशाननः  ।
तस्यामुत्पादयामास मेघनादाह्वयं सुतम् ॥ ८*१.८ ॥
रसां रसातलं चैव विजित्य स तु रावणः  ।
लोकानाक्रमयन्सर्वाञ्जहार च विलासिनीः  ॥ ९*१.९ ॥
दूषयन्वैदिकं कर्म द्विजानर्दयति स्म सः  ।
आत्मजेनान्वितो युद्धे वासवं चाप्यपीडयत् ॥ १०*१.१० ॥
तदीयतरुरत्नानि पुनरानाय्य किङ्करैः  ।
स्थापयित्वा तु लङ्कायामवसच्च चिराय सः  ॥ ११*१.११ ॥
ततस्तस्मिन्नवसरे विधातारं दिवौकसः  ।
उपगम्योचिरे सर्वं रावणस्य विचेष्टितम् ॥ १२*१.१२ ॥
तदाकर्ण्य सुरैः साकं प्राप्य दुग्धोदधेस्तटम् ।
तुष्टाव च हृषीकेशं विधाता विविधैः स्तवैः  ॥ १३*१.१३ ॥
आविर्भूयाथ दैत्यारिः पप्रच्छ च पितामहम् ।
किमर्थमागतोऽसि त्वं साकं देवगणैरिति  ॥ १४*१.१४ ॥
ततो दशाननात्पीडामजस्तस्मै न्यवेदयत् ।
तच्छ्रुत्वोवाच धातारं हर्षयन्विष्टरश्रवाः  ॥ १५*१.१५ ॥
अलं भयेनात्मयोने गच्छ देवगणैः सह  ।
अहं दाशरथिर्भूत्वा हनिष्यामि दशाननम् ॥ १६*१.१६ ॥
आत्मांशैश्च सुराः सर्वे भूमौ वानररूपिणः  ।
जायेरन्मम साहाय्यं कर्तुं रावणनिग्रहे  ॥ १७*१.१७ ॥
एवमुक्त्वा विधातारं तत्रैवान्तर्दधे प्रभुः  ।
पद्मयोनिस्तु गीर्वाणैः समं प्रायात्प्रहृष्टधीः  ॥ १८*१.१८ ॥
अजीजनत्ततः शक्रो वालिनं नाम वानरम् ।
सुग्रीवमपि मार्ताण्डो हनुमन्तं च मारुतः  ॥ १९*१.१९ ॥
पुरैव जनयामास जाम्बवन्तं च पद्मजः  ।
एवमन्ये च विबुधाः कपीनजनयन्बहून् ॥ २०*१.२० ॥
ततो वानरसंघानां वाली परिवृढोऽभवत् ।
अमीभिरखिलैः साकं किष्किन्धामध्युवास च  ॥ २१*१.२१ ॥
आसीद्दशरथो नाम सूर्यवंशेऽथ पार्थिवः  ।
भार्यास्तिस्रोऽपि लब्ध्वासौ तासु लेभे न संततिम् ॥ २२*१.२२ ॥
ततः सुमन्त्रवचनादृष्यशृङ्गं स भूपतिः  ।
आनीय पुत्रकामेष्टिमारेभे सपुरोहितः  ॥ २३*१.२३ ॥
अथाग्नेरुत्थितः कश्चिद्गृहीत्वा पायसं चरुम् ।
एतत्प्राशय पत्नीस्त्वमित्युक्त्वादान्नृपाय सः  ॥ २४*१.२४ ॥
तद्गृहीत्वा तदैवासौ पत्नीः प्राशयदुत्सुकः  ।
ताश्च तत्प्राशनादेव नृपाद्गर्भमधारयन् ॥ २५*१.२५ ॥
पूर्णे कालेऽथ कौसल्या सज्जनाम्भोजभास्करम् ।
अजीजनद्रामचन्द्रं कैकेयी भरतं तथा  ॥ २६*१.२६ ॥
ततो लक्ष्मणशत्रुघ्नौ सुमित्राजीजनत्सुतौ  ।
अकारयत्पिता तेषां जातकर्मादिकं द्विजैः  ॥ २७*१.२७ ॥
ततो ववृधिरेऽन्योन्यं स्निग्धाश्चत्वार एव ते  ।
सकलासु च विद्यासु नैपुण्यमभिलेभिरे  ॥ २८*१.२८ ॥
ततः कदा चिदागत्य विश्वामित्रो महामुनिः  ।
ययाचे यज्ञरक्षार्थं रामं शक्तिधरोपमम् ॥ २९*१.२९ ॥
वसिष्ठवचनाद्रामं लक्ष्मणेन समन्वितम् ।
कृच्छ्रेण नृपतिस्तस्य कौशिकस्य करे ददौ  ॥ ३०*१.३० ॥
तौ गृहीत्वा ततो गच्छन्बलामतिबलां तथा  ।
अस्त्राणि च समग्राणि ताभ्यामुपदिदेश सः  ॥ ३१*१.३१ ॥
गच्छन्सहानुजो रामः कौशिकेन प्रचोदितः  ।
ताटकामवधीद्धीमांल्लोकपीडनतत्पराम् ॥ ३२*१.३२ ॥
ततः सिद्धाश्रमं प्राप्य कौशिकः सहराघवः  ।
अध्वरं च समारेभे राक्षसाश्च समागमन् ॥ ३३*१.३३ ॥
राघवस्तु ततोऽस्त्रेण क्षिप्त्वा मारीचमर्णवे  ।
सुबाहुप्रमुखान्हत्वा यज्ञं चापालयन्मुनेः  ॥ ३४*१.३४ ॥
कौशिकेन ततो रामो नीयमानः सहानुजः  ।
अहल्याशापनिर्मोक्षं कृत्वा संप्राप मैथिलम् ॥ ३५*१.३५ ॥
जनकेनार्चितो रामः कौशिकेन प्रचोदितः  ।
सीतानिमित्तमानीतं बभञ्ज धनुरैश्वरम् ॥ ३६*१.३६ ॥
ततो दशरथं दूतैरानाय्य मिथिलाधिपः  ।
रामादिभ्यस्तत्सुतेभ्यः सीताद्याः कन्यका ददौ  ॥ ३७*१.३७ ॥
ततो गुरुनियोगेन कृतोद्वाहः सहानुजः  ।
राघवो निर्ययौ तेन जनकेनोरु मानितः  ॥ ३८*१.३८ ॥
तदाकर्ण्य धनुर्भङ्गमायान्तं रोषभीषणम् ।
विजित्य भार्गवं राममयोध्यां प्राप राघवः  ॥ ३९*१.३९ ॥
ततः सर्वजनानन्दं कुर्वाणश्चेष्टितैः स्वकैः  ।
तामध्युवास काकुत्स्थः सीतया सहितः सुखम् ॥ ४०*१.४० ॥
इति श्रीरामोदन्ते बालकाण्डः समाप्तः ॥ १.च्॥




अथ अयोध्याकाण्डः ॥ २.अ ॥
एतस्मिन्नन्तरे गेहं मातुलस्य युधाजितः  ।
प्रययौ भरतः प्रीतः शत्रुघ्नेन समन्वितः  ॥ ४१*२.१ ॥
ततः प्रकृतिभिः साकं मन्त्रयित्वा स भूपतिः  ।
अभिषेकाय रामस्य समारेभे मुदान्वितः  ॥ ४२*२.२ ॥
कैकेयी तु महीपालं मन्थरादूषिताशया  ।
वरद्वयं पुरा दत्तं ययाचे सत्यसंगरम् ॥ ४३*२.३ ॥
वनवासाय रामस्य राज्याप्त्यै भरतस्य च  ।
तस्या वरद्वयं कृच्छ्रमनुजज्ञे महीपतिः  ॥ ४४*२.४ ॥
रामं तदैव कैकेयी वनवासाय चादिशत् ।
अनुज्ञाप्य गुरून्सर्वान्निर्ययौ च वनाय सः  ॥ ४५*२.५ ॥
दृष्ट्वा तं निर्गतं सीता लक्ष्मणश्चानुजग्मतुः  ।
संत्यज्य स्वगृहान्सर्वे पौराश्चानुययुर्द्रुतम् ॥ ४६*२.६ ॥
वञ्चयित्वा तु तान्पौरान्निद्राणान्निशि राघवः  ।
वाह्यमानं सुमन्त्रेण रथमारुह्य चागमत् ॥ ४७*२.७ ॥
श्रिङ्गिबेरपुरं गत्वा गङ्गाकूलेऽथ राघवः  ।
गुहेन सत्कृतस्तत्र निशामेकामुवास च  ॥ ४८*२.८ ॥
सारथिं संनिमन्त्र्यासौ सीतालक्ष्मणसंयुतः  ।
गुहेनानीतया नावा संततार च जाह्नवीम् ॥ ४९*२.९ ॥
भरद्वाजमुनिं प्राप्य तं नत्वा तेन सत्कृतः  ।
राघवस्तस्य निर्देशाच्चित्रकूटेऽवसत्सुखम् ॥ ५०*२.१० ॥
अयोध्यां तु ततो गत्वा सुमन्त्रः शोकविह्वलः  ।
राज्ञे न्यवेदयत्सर्वं राघवस्य विचेष्टितम् ॥ ५१*२.११ ॥
तदाकर्ण्य सुमन्त्रोक्तं राजा दुःखविमूढधीः  ।
राम रामेति विलपन्देहं त्यक्त्वा दिवं ययौ  ॥ ५२*२.१२ ॥
मन्त्रिणस्तु वसिष्ठोक्त्या देहं संरक्ष्य भूपतेः  ।
दूतैरानाययन्क्षिप्रं भरतं मातुलालयात् ॥ ५३*२.१३ ॥
भरतस्तु मृतं श्रुत्वा पितरं कैकयीगिरा  ।
संस्कारादि चकारास्य यथाविधि सहानुजः  ॥ ५४*२.१४ ॥
अमात्यैश्चोद्यमानोऽपि रज्याय भरतस्तदा  ।
वनायैव ययौ राममानेतुं नागरैः सह  ॥ ५५*२.१५ ॥
स गत्वा चित्रकूटस्थं रामं चीरजटाधरम् ।
ययाचे रक्षितुं राज्यं वसिष्ठाद्यैर्द्विजैः सह  ॥ ५६*२.१६ ॥
चतुर्दश समा नीत्वा पुनरैष्याम्यहं पुरीम् ।
इत्युक्त्वा पादुके दत्त्वा तं रामः प्रत्ययापयत् ॥ ५७*२.१७ ॥
गृहीत्वा पादुके तस्माद्भरतो दीनमानसः  ।
नन्दिग्रामे स्थितस्ताभ्यां ररक्ष च वसुंधराम् ॥ ५८*२.१८ ॥
राघवस्तु गिरेस्तस्माद्गत्वात्रिं समवन्दत  ।
तत्पत्नी तु तदा सीतां भूषणैः स्वैरभूषयत् ॥ ५९*२.१९ ॥
उषित्वा तु निशामेकामाश्रमे तस्य राघवः  ।
विवेश दण्डकारण्यं सीतालक्ष्मणसंयुतः  ॥ ६०*२.२० ॥
इति श्रीरामोदन्ते अयोध्याकाण्डः समाप्तः ॥ २.च्॥





अथ आरण्यकाण्डः ॥ ३.अ ॥
व्रजन्वनेन काकुत्स्थो विराधं विधिचोदितम् ।
सदारानुजमात्मानं हरन्तमवधीत्तदा  ॥ ६१*३.१ ॥
शरभङ्गाश्रमम्प्राप्य स्वर्गतिं तस्य वीक्ष्य सः  ।
प्रतिजज्ञे राक्षसानां वधं मुनिभिरर्थितः  ॥ ६२*३.२ ॥
तस्माद्गत्वा सुतीक्ष्णं च प्रणम्यानेन पूजितः  ।
अगस्त्यस्याश्रमं प्राप्य तं ननाम रघूत्तमः  ॥ ६३*३.३ ॥
रामाय वैष्णवं चापमैन्द्रं तूणीयुगं तथा  ।
ब्राह्मं चास्त्रं च खड्गं च प्रददौ कुम्भसंभवः  ॥ ६४*३.४ ॥
ततः स गच्छन्काकुत्स्थः समागम्य जटायुषम् ।
वैदेह्याः पालनायैनं श्रद्दधे पितृवल्लभम् ॥ ६५*३.५ ॥
ततः पञ्चवटीं प्राप्य तत्र लक्ष्मणनिर्मिताम् ।
पर्णशालामध्युवास सीतया सहितः सुखम् ॥ ६६*३.६ ॥
तत्राभ्येत्यैकदा रामं वव्रे शूर्पणखाभिका  ।
तन्निरस्ता लक्ष्मणं च वव्रे सोऽ पि निराकरोत् ॥ ६७*३.७ ॥
राममेव ततो वव्रे कामार्ता कामसंनिभम् ।
पुनश्च धिक्कृता तेन सीतामभ्यद्रवद्रुषा  ॥ ६८*३.८ ॥
लक्ष्मणेन तदा रोषात्कृत्तश्रवणनासिका  ।
सा तु गत्वा जनस्थानं खरायैतन्न्यवेदयत् ॥ ६९*३.९ ॥
तदाकर्ण्य खरः क्रुद्धो राघवं हन्तुमाययौ  ।
दूषणत्रिशिरोमुख्यैर्यातुधानैः समन्वितः  ॥ ७०*३.१० ॥
तत्क्षणं लक्ष्मणे सीतां निधाय रघुनन्दनः  ।
खरं सहानुगं संख्ये जघानालघुविक्रमः  ॥ ७१*३.११ ॥
ततः शूर्पणखा गत्वा लङ्कां शोकसमन्विता  ।
न्यवेदयद्रावणाय वृत्तान्तं सर्वमादितः  ॥ ७२*३.१२ ॥
तच्छ्रुत्वा रावणः सीतां हर्तुं कृतमतिस्तदा  ।
मारीचस्याश्रमं प्राप्य साहाय्ये तमचोदयत् ॥ ७३*३.१३ ॥
सोऽपि स्वर्णमृगो भूत्वा सीतायाः प्रमुखेऽचरत् ।
सा तु तं मृगमाहर्तुं भर्तारं समयाचत  ॥ ७४*३.१४ ॥
नियुज्य लक्ष्मणं सीतां रक्षितुं रघुनन्दनः  ।
अन्वगच्छन्मृगं तूर्णं द्रवन्तं काननान्तरे  ॥ ७५*३.१५ ॥
विव्याध च मृगं रामः स निजं रूपमास्थितः  ।
हा सीते लक्ष्मणेत्येवं रुदन्प्राणान्समत्यजत् ॥ ७६*३.१६ ॥
एतदाकर्ण्य वैदेह्या लक्ष्मणश्चोदितो भृशम् ।
तद्रक्षां देवताः प्रार्थ्य प्रययौ राघवान्तिकम् ॥ ७७*३.१७ ॥
तदन्तरे समासाद्य रावणो यतिरूपधृत् ।
सीतां गृहीत्वा प्रययौ गगनेन मुदान्वितः  ॥ ७८*३.१८ ॥
ततो जटायुरालोक्य नीयमानां तु जानकीम् ।
प्राहरद्रावणं प्राप्य तुण्डपक्षनखैर्भृशम् ॥ ७९*३.१९ ॥
छित्त्वैनम्चन्द्रहासेन पातयित्वा च भूतले  ।
गृहीत्वा रावणः सीतां प्राविशन्निजमन्दिरम् ॥ ८०*३.२० ॥
अशोकवनिकामध्ये संस्थाप्य जनकात्मजाम् ।
रावणो रक्षितुं चैनां नियुयोज निशाचरीः  ॥ ८१*३.२१ ॥
हत्वा रामस्तु मारीचमागच्छन्ननुजेरिताम् ।
वार्त्तामाकर्ण्य दुःखार्तः पर्णशालामुपागमत् ॥ ८२*३.२२ ॥
अदृष्ट्वा तत्र वैदेहीं विचिन्वानो वनान्तरे  ।
सहानुजो गृध्रराजं छिन्नपक्षं ददर्श सः  ॥ ८३*३.२३ ॥
तेनोक्तां जानकीवार्त्तां श्रुत्वा पश्चान्मृतं च तम् ।
दग्ध्वा सहानुजो रामश्चक्रे तस्योदकक्रियाम् ॥ ८४*३.२४ ॥
आत्मनोऽभिभवं पश्चात्कुर्वतीं पथि लक्ष्मणः  ।
अयोमुखीं चकाराशु कृत्तश्रवणनासिकाम् ॥ ८५*३.२५ ॥
गृहीतौ तौ कबन्धेन भुजौ तस्य न्यकृन्तताम् ।
ततस्तु याचितौ तेन तद्देहं देहतुश्च तौ  ॥ ८६*३.२६ ॥
स तु दिव्याकृतिर्भूत्वा रामं सीतोपलब्धये  ।
सुग्रीवमृष्यमूकस्थं याहीत्युक्त्वा दिवं ययौ  ॥ ८७*३.२७ ॥
ततः प्रीतो रघुश्रेष्ठः शबर्याश्रममभ्ययात् ।
तयाभिपूजितः पश्चात्पम्पां प्राप सलक्ष्मणः  ॥ ८८*३.२८ ॥
इति श्रीरामोदन्ते आरण्यकाण्डः समाप्तः ॥ ३.च्॥




अथ किष्किन्धाकाण्डः ॥ ४.अ ॥
हनूमानथ सुग्रीवनिर्दिष्टो रामलक्ष्मणौ  ।
प्राप्य ज्ञात्वा तु वृत्तान्तं तेन तौ समयोजयत् ॥ ८९*४.१ ॥
ततो रामस्य वृत्तान्तं सुग्रीवाय निवेद्य सः  ।
सख्यं च कारयामास तयोः पावकसंनिधौ  ॥ ९०*४.२ ॥
प्रतिजज्ञे तदा रामो हनिष्यामीति वालिनम् ।
दर्शयिष्यामि वैदेहीमित्यन्येन च संश्रुतम् ॥ ९१*४.३ ॥
सुग्रीवेणाथ रामाय भ्रातृवैरस्य कारणम् ।
निवेदितमशेषं च बलाधिक्यं च तस्य तत् ॥ ९२*४.४ ॥
तत्क्षणं दुन्दुभेः कायं सुग्रीवेण प्रदर्शितम् ।
सुदूरं प्रेषयामास पादाङ्गुष्ठेन राघवः  ॥ ९३*४.५ ॥
पुनश्च दर्शितांस्तेन सालान्सप्त रघूत्तमः  ।
बाणेनैकेन चिच्छेद सार्धं तस्यानुशङ्कया  ॥ ९४*४.६ ॥
किष्किन्धां प्राप्य सुग्रीवस्ततो रामसमन्वितः  ।
जगर्जातीव संहृष्टः कोपयन्वानराधिपम् ॥ ९५*४.७ ॥
वाली निष्क्रम्य सुग्रीवं समरेऽपीडयद्भृशम् ।
सोऽपि संभग्नसर्वाङ्गः प्राद्रवद्राघवान्तिकम् ॥ ९६*४.८ ॥
कृतचिह्नस्तु रामेण पुनरेव स वालिनम् ।
रणायाह्वयत क्षिप्रं तस्थौ रामस्तिरोहितः  ॥ ९७*४.९ ॥
हेममाली ततो वाली तारयाभिहितं हितम् ।
निरस्य कुपितो भ्रात्रा रणं चक्रे सुदारुणम् ॥ ९८*४.१० ॥
बाणेन वालिनं रामो विद्ध्वा भूमौ न्यपातयत् ।
सोऽपि राम इति ज्ञात्वा त्यक्त्वा देहं दिवं ययौ  ॥ ९९*४.११ ॥
पश्चात्तपन्तं सुग्रीवं समाश्वास्य रघूत्तमः  ।
वानराणामधिपतिं चकाराश्रितवत्सलः  ॥ १००*४.१२ ॥
ततो माल्यवतः पृष्ठे रामो लक्ष्मणसंयुतः  ।
उवास चतुरो मासान्सीताविरहदुःखितः  ॥ १०१*४.१३ ॥
अथ रामस्य निर्देशाल्लक्ष्मणो वानराधिपम् ।
आनयत्प्लवगैः सार्धं हनूमत्प्रमुखैर्गिरिम् ॥ १०२*४.१४ ॥
सुग्रीवो राघवं दृष्ट्वा वचनात्तस्य वानरान् ।
न्ययुङ्क्त सीतामन्वेष्टुमाशासु चतसृष्वपि  ॥ १०३*४.१५ ॥
ततो हनुमतः पाणौ ददौ रामोऽङ्गुलीयकम् ।
विश्वासाय तु वैदेह्यास्तद्गृहीत्वा स निर्ययौ  ॥ १०४*४.१६ ॥
ततो हनूमत्प्रमुखा वानरा दक्षिणां दिशम् ।
गत्वा सीतां विचिन्वन्तः पर्वतं विन्ध्यमाप्नुवन् ॥ १०५*४.१७ ॥
समयातिक्रमात्तत्र चक्रुः प्रायोपवेशनम् ।
तेऽत्र सम्पातिना प्रोक्तां सीतावार्त्तां च शुश्रुवुः  ॥ १०६*४.१८ ॥
ततः प्रापुरुदन्वन्तमङ्गदाद्याः प्लवङ्गमाः  ।
तं विलङ्घयितुं तेषां न कश्चिदभवत्क्षमः  ॥ १०७*४.१९ ॥
स्वप्रभावप्रशंसाभिस्तदा जाम्बवदुक्तिभिः  ।
संवर्धितो महेन्द्राद्रिमारुरोहानिलात्मजः  ॥ १०८*४.२० ॥
इति श्रीरामोदन्ते किष्किन्धाकाण्डः समाप्तः ॥ ४.च्॥




अथ सुन्दरकाण्डः ॥ ५.अ ॥
अभिवन्द्याथ सकलानमरान्पवनात्मजः  ।
पुप्लुवे च गिरेस्तस्माद्विलङ्घयितुमर्णवम् ॥ १०९*५.१ ॥
स समुल्लङ्घ्य मैनाकं सुरसामभिवन्द्य च  ।
निहत्य सिंहिकां नीत्या पारं प्राप महोदधेः  ॥ ११०*५.२ ॥
लङ्काधिदेवतां जित्वा तां प्रविश्यानिलात्मजः  ।
सीतां विचिन्वन्नद्राक्षीन्निद्राणं निशि रावणं  ॥ १११*५.३ ॥
अपश्यंस्तत्र वैदेहीं विचिन्वानस्ततस्ततः  ।
अशोकवनिकां गत्वा कां चिदार्तां ददर्श सः  ॥ ११२*५.४ ॥
पादपं कं चिदारुह्य तत्पलाशैः सुसंवृतः  ।
आस्ते स्म मारुतिस्तत्र सीतेयमिति तर्कयन् ॥ ११३*५.५ ॥
रावणस्तु तदाभ्येत्य मैथिलीं मदनार्दितः  ।
भार्या भव ममेत्येवं बहुधा समयाचत  ॥ ११४*५.६ ॥
अहं त्वद्वशगा न स्यामित्येषा तं निराकरोत् ।
काममन्युपरीतात्मा रावणोऽपि तदा ययौ  ॥ ११५*५.७ ॥
निर्गते रावणे सीतां प्रलपन्तीं स मारुतिः  ।
उक्त्वा रामस्य वृत्तान्तं प्रददौ चाङ्गुलीयकम् ॥ ११६*५.८ ॥
तत्समादाय वैदेही विलप्य च भृशं पुनः  ।
चूडामणिं ददौ तस्य करे जग्राह सोऽपि तम् ॥ ११७*५.९ ॥
मा विषादं कृथा देवि राघवो रावणं रणे  ।
हत्वा त्वां नेष्यतीत्येनामाश्वास्य स विनिर्ययौ  ॥ ११८*५.१० ॥
नीतिमान्सोऽपि संचिन्त्य बभञ्जोपवनं च तत् ।
अक्षादीनि च रक्षांसि बहूनि समरेऽवधीत् ॥ ११९*५.११ ॥
ततः शक्रजिता युद्धे बद्धः पवननन्दनः  ।
प्रतापं रघुनाथस्य रावणाय न्यवेदयत् ॥ १२०*५.१२ ॥
रक्षोदीपितलाङ्गूलः स तु लङ्कामशेषतः  ।
दग्ध्वा सागरमुत्तीर्य वानरान्समुपागमत् ॥ १२१*५.१३ ॥
स गत्वा वानरैः साकं राघवायात्मना कृतम् ।
निवेदयित्वा सकलं ददौ चूडामणिं च तम् ॥ १२२*५.१४ ॥
इति श्रीरामोदन्ते सुन्दरकाण्डः समाप्तः ॥ ५.च्॥




अथ युद्धकाण्डः ॥ ६.अ ॥
अथासंख्यैः कपिगणैः सुग्रीवप्रमुखैः सह  ।
निर्ययौ राघवस्तूर्णं तीरं प्राप महोदधेः  ॥ १२३*६.१ ॥
तदा विभीषणो भ्रात्रा त्यक्तो राममुपागमत् ।
लङ्काधिपत्येऽभ्यषिञ्चदेनं रमोऽरिमर्दनः  ॥ १२४*६.२ ॥
दत्तमार्गः समुद्रेण तत्र सेतुं नलेन सः  ।
कारयित्वा तेन गत्वा सुवेलं प्राप पर्वतम् ॥ १२५*६.३ ॥
ततो राघवनिर्दिष्टा नीलमुख्याः प्लवङ्गमाः  ।
रुरुधुः सर्वतो लङ्कां वृक्षपाषाणपाणयः  ॥ १२६*६.४ ॥
रावणस्य नियोगेन निर्गतान्युधि राक्षसान् ।
प्रहस्तप्रमुखान्हत्वा नेदुस्ते सिंहविक्रमाः  ॥ १२७*६.५ ॥
सुग्रीवश्च हनूमांश्च तथा राघवलक्ष्मणौ  ।
राक्षसान्सुबहून्युद्धे जघ्नुर्भीमपराक्रमाः  ॥ १२८*६.६ ॥
रावणिस्तु तदाभ्येत्य समरे रामलक्ष्मणौ  ।
ननाह नागपाशेन नागारिस्तौ व्यमोचयत् ॥ १२९*६.७ ॥
रावणोऽपि ततो युद्धे राघवेण पराजितः  ।
कुम्भकर्णं प्रबोध्याशु रामं हन्तुं न्ययुङ्क्त च  ॥ १३०*६.८ ॥
रक्षोभिः सह निर्याय भक्षयन्तं प्लवङ्गमान् ।
सहानुगं कुम्भकर्णं जघानाशु स राघवः  ॥ १३१ ॥
इन्द्रजित्पुनरप्याजौ सानुजं च रघूत्तमम् ।
अमोहयद्वानरांश्च ब्रह्मास्त्रेणास्त्रकोविदः  ॥ १३२ ॥
तदैव गत्वा हनुमानानीयौषधिपर्वतम् ।
तान्सर्वान्बोधयित्वाशु तत्स्थानेऽस्थापयच्च तम् ॥ १३३ ॥
ततो निकुम्भिलां गत्वा सौमित्रिः सविभीषणः  ।
निषिद्ध्येन्द्रजितो होमं संयुगे तं जघान च  ॥ १३४ ॥
तच्छ्रुत्वा रावणः क्रुद्धो निर्याय शरवृष्टिभिः  ।
प्लवङ्गमान्पीडयित्वा रामेण युयुधे भृशं  ॥ १३५ ॥
रामोऽपि सुचिरं तेन कृत्वा युद्धं सुदारुणं  ।
ब्रह्मास्त्रेण जघानैनं ब्रह्मदत्तवरं रिपुम् ॥ १३६ ॥
तदा शक्रादयो देवा हृष्टा रावणनिग्रहात् ।
रघूत्तमस्योत्तमाङ्गे पुष्पवृष्टिमकुर्वत  ॥ १३७ ॥
राक्षसानामधिपतिं कृत्वा रामो विभीषणम् ।
अग्निप्रवेशसंशुद्धां परिजग्राह मैथिलीम् ॥ १३८ ॥
पुरन्दरवरेणाशु जीवयित्वा प्लवङ्गमान् ।
अतोषयद्रघुश्रेष्ठो विविधैर्धनसंचयैः  ॥ १३९ ॥
ततः पुष्पकमारुह्य ससीतः सहलक्ष्मणः  ।
निर्ययौ वानरैः साकं रामो रक्षोऽधिपेन च  ॥ १४० ॥
अयोध्यां प्रत्यसौ गच्छन्प्रेषयित्वानिलात्मजम् ।
भरतस्य मतं ज्ञात्वा नन्दिग्राममुपागमत् ॥ १४१ ॥
भ्रातृभिः सह संगम्य वेषं संत्यज्य तापसं  ।
अयोध्यां प्राविशद्रामः प्रीतैर्बन्धुजनैः सह  ॥ १४२ ॥
वसिष्ठोऽथ द्विजैः साकं मन्त्रिसामन्तसंनिधौ  ।
सीतया सहितं राममभ्यषिञ्चद्यथाविधि  ॥ १४३ ॥
आह्लादयञ्जगत्सर्वं पौर्णमास्यां शशी यथा  ।
अयोध्यामवसद्रामः सीतया सहितश्चिरम् ॥ १४४ ॥
ततो वानरसंघांश्च भक्षयन्तं निशाचरम् ।
ऐन्द्रेणास्त्रेण रामोऽपि निजघान रणे भृशम् ॥ ६.९ ॥
ततो रावणसंदिष्टौ देवान्तकनरान्तकौ  ।
हनूमदङ्गदाभ्यां तु निहतौ रणमूर्धनि  ॥ ६.१० ॥
अथातिकायमायान्तं रथमारुह्य वाहिनीम् ।
अर्दयन्तं महाकायं लक्ष्मणश्चावधीच्छरैः  ॥ ६.११ ॥
ततो रावणसंदिष्टः शक्रजिद्राघवौ रणे  ।
ब्रह्मास्त्रेण च तौ बद्ध्वा वानरांश्चावधीच्छरैः  ॥ ६.१२ ॥
अथ जाम्बवतो वाक्याद्गत्वा चौषधिपर्वतम् ।
मारुतिश्चौषधीस्तत्रादृष्ट्वा कोपं चकार सः  ॥ ६.१३ ॥
भूधरं तं समुत्पट्य गृहीत्वा पुनरागतः  ।
तासां गन्धेन वै सर्वान्राघवादीनजीवयत् ॥ ६.१४ ॥
रावणः कपिभिर्दग्धां पुरीं वीक्ष्य रुषान्वितः  ।
न्ययुङ्क्त कुम्भकर्णस्य पुत्रौ हन्तुं च राघवौ  ॥ ६.१५ ॥
अथार्दयन्तौ तत्सैन्यं वीक्ष्य तौ बलशालिनौ  ।
कुम्भं रामोऽवधीद्बाणैर्निकुम्भं चात्मजो रवेः  ॥ ६.१६ ॥
ततः खरात्मजं तेन रावणेन प्रचोदितम् ।
पीडयन्तं कपीन्बाणैर्जघानास्त्रेण राघवः  ॥ ६.१७ ॥
ततः संतप्तहृदयो रावणो युद्धदुर्मदम् ।
प्रचोदयामास सुतम्युद्धे हन्तुं स राघवौ  ॥ ६.१८ ॥
नगरान्निर्ययौ तूर्णमिन्द्रजित्समितिञ्जयः  ।
मायासीतां विनिक्षिप्य सर्वेषां मोहनाय वै  ॥ ६.१९ ॥
वानरेष्वपि पश्यत्सु हनूमत्प्रमुखेषु च  ।
जघान सीतां खड्गेन शितेन समितिञ्जयः  ॥ ६.२० ॥
युद्धं त्यक्त्वा ततः सर्वैर्वानरैः स परीवृतः  ।
दुःखितो हनुमांस्तत्र यत्र रमोऽव्रजल्लघु  ॥ ६.२१ ॥
उपगम्याब्रवीद्रामं हनूमान्निखिलं तदा  ।
श्रुत्वा वृत्तान्तमखिलं रामो मोहमवाप सः  ॥ ६.२२ ॥
विभीषणोऽथ संप्राप्य दृष्ट्वा रामं च मूर्छितम् ।
विषण्णान्वानरान्वाचा सान्त्वयन्निदमब्रवीत् ॥ ६.२३ ॥
मिथ्या विषादं संत्यज्य जगन्नायक हे प्रभो  ।
शृणु मेऽभिहितं वाक्यं ज्ञात्वा रावणिमानसम् ॥ ६.२४ ॥
दुरात्मना कृता माया राक्षसेन्द्रसुतेन वै  ।
निकुम्भिलायां होमं तु कृतं तेनाधुना किल  ॥ ६.२५ ॥
लक्ष्मणं प्रेषयाद्यैव मया सह समन्त्रिणा  ।
कृते होमे तत्र रिपुरजेयो भवति ध्रुवम् ॥ ६.२६ ॥
उवाच रामः सौमित्रिं राक्षसेन्द्रसुतं जहि  ।
गच्छेति शीघ्रं सुहृदा रावणस्यानुजेन सः  ॥ ६.२७ ॥
लक्ष्मणस्तु तदा राममामन्त्र्य सविभीषणः  ।
निकुम्भिलां प्राप तूर्णमिन्द्रजिद्यत्र वर्तते  ॥ ६.२८ ॥
अदर्शयद्भ्रातृपुत्रं धर्मात्मा स विभीषणः  ।
लक्ष्मणो भेदयामास राक्षसाञ्शरसंचयैः  ॥ ६.२९ ॥
कृत्वा चिरं तत्र युद्धमैन्द्रेणास्त्रेण वै रुषा  ।
शिरश्चिच्छेद सौमित्रिर्दशाननसुतस्य हि  ॥ ६.३० ॥
स सुतस्य वधं श्रुत्वा रावणः सोककर्शितः  ।
नष्टधैर्यो विह्वलाङ्गो विललापाकुलेन्द्रियः  ॥ ६.३१ ॥
निरर्थकं तु मज्जन्म जल्पितं च निरर्थकम् ।
येनाहमद्य पश्यामि हतमिन्द्रजितं रणे  ॥ ६.३२ ॥
क्व गतोऽसि हतः शूर मानुषेण पदातिना  ।
राज्याद्भ्रष्टेन दीनेन त्यक्त्वा मां पुत्र जीवितम् ॥ ६.३३ ॥
इन्द्रं जित्वा तु तं बद्ध्वा लङ्कामानीय वै बलात् ।
अकरोस्त्वं प्रतापेन कारागृहनिवासिनम् ॥ ६.३४ ॥
मोचयामास ब्रह्मा त्वां सान्त्वयित्वामराधिपम् ।
तादृक्त्वं कुत्र मां त्यक्त्वा गतोऽद्य सुदुरासदः  ॥ ६.३५ ॥
किं करिष्याम्यहम्पुत्र क्व गच्छामि वदाधुना  ।
नय मां यत्र गन्तासि तत्र ते न विलम्बनम् ॥ ६.३६ ॥
लोकेषु त्वत्समो नास्ति तादृशस्य पितास्म्यहम् ।
इत्याशया स्थितं पुत्र गर्वितेन मयात्र हि  ॥ ६.३७ ॥
धूम्राक्षो वज्रदंष्ट्रश्च कुम्भकर्णः प्रतापवान् ।
राक्षसा निहताः सर्वे प्रहस्तप्रमुखा अपि  ॥ ६.३८ ॥
अनादृत्य तु तान्सर्वान्राक्षसान्प्रहृतानपि  ।
अवष्टभ्य बलं पुत्र सुखेनावस्थितं तव  ॥ ६.३९ ॥
इत्येवं बहुधा तत्र विलप्य स तु रावणः  ।
अन्तर्नियम्य दुःखानि कोपं चक्रे सुदारुणम् ॥ ६.४० ॥
रथं सूत ममाग्रे त्वं क्षिप्रं कुरु जयैषिणः  ।
रामं सलक्ष्मणं हन्तुं निर्गमिष्याम्यहं गृहात् ॥ ६.४१ ॥
इत्युक्त्वा रथमारुह्य शीघ्रं सारथिवाहितम् ।
रामेण सह संगम्य युद्धं चक्रे सुदारुणम् ॥ ६.४२ ॥
ततो मातलिनानीतं रथमैन्द्रं समारुहन् ।
रराज रामो धर्मात्मा ह्युदयस्थो यथा रविः  ॥ ६.४३ ॥
चकार युद्धम्तुमुलं देववृन्दे च पश्यति  ।
सीताहरणजात्कोपाद्रामो धर्मभृतां वरः  ॥ ६.४४ ॥
अथागस्त्यस्य वचनाद्रावणं लोककण्टकम् ।
जघान रामो लक्ष्मीवान्ब्राह्मेणास्त्रेण तं रणे  ॥ ६.४५ ॥
मन्दोदरी वधं श्रुत्वा भर्तुः प्रियतरस्य सा  ।
विललाप रणं गत्वा कुररीव भृशातुरा  ॥ ६.४६ ॥
विभीषणोऽथ रामेण संदिष्टः सह राक्षसैः  ।
चकार दहनं तस्य रावणस्य गतायुषः  ॥ ६.४७ ॥
अथाग्निवचनात्सीतां रामो वीक्ष्य सुनिर्मलाम् ।
संदिष्टो देववृन्दैश्च जग्राह पितृसंनिधौ  ॥ ६.४८ ॥
तवैव युक्तं कर्मैतत्सर्वलोकभयङ्करम् ।
तद्वैदेह्याः कृते राम सा तु लक्ष्मीर्भवान्स्वभूः  ॥ ६.४९ ॥
इत्येवं देवसंघैश्च मुनिभिश्चाभिपूजितः  ।
लक्ष्मणश्च तुतोषाथ रामो विश्वासमाययौ  ॥ ६.५० ॥
विभीषणस्य धर्मात्मा सत्यसंध उदारधीः  ।
कारयामास लक्ष्मीवाननुजेनाभिषेचनम् ॥ ६.५१ ॥
ततः पुष्पकमारुह्य सह मित्रैर्जगत्पतिः  ।
भार्यानुजाभ्यां सहितः किष्किन्धां प्राप राघवः  ॥ ६.५२ ॥
किष्किन्धानिलयाः सर्वाः कपीनां योषितः प्रियाः  ।
सीताकुतूहलात्पुष्पं विमानं ताः समारुहन् ॥ ६.५३ ॥
अथ दाशरथिः श्रीमान्भरतं द्रष्टुमिच्छया  ।
भरद्वाजाश्रमं प्राप्तस्तत्र तेन निवारितः  ॥ ६.५४ ॥
भरतस्यान्तिकं रामः प्रेषयामास मारुतिम् ।
रामस्यादर्शनाद्वह्निप्रवेशं काङ्क्षतो भृशं  ॥ ६.५५ ॥
तत्र तेन मुनीन्द्रेण सानुजः ससुहृद्गणः  ।
संतोषविवशेनाथ रामोऽपि विधिपूजितः  ॥ ६.५६ ॥
रामोऽथ सह संगम्य भरतेनारिघातिना  ।
अयोध्यां प्राविशत्तूर्णं मातृभिश्चाभिनन्दितः  ॥ ६.५७ ॥
अथायोध्यानिवासास्ते जनाः सर्वेऽपि तोषिताः  ।
अभिगम्याब्रुवन्रामं धन्या वयमिति द्रुतम् ॥ ६.५८ ॥
चातकास्तु घनान्दृष्ट्वा मयूराश्च यथा शिशून् ।
आसाद्य मातरस्तोषं तथा प्रापुर्जना भुवि  ॥ ६.५९ ॥
अथाभिषेकं रामस्य वसिष्ठाद्या मुदान्विताः  ।
सहिता मन्त्रिभिश्चक्रुर्वसवो वासवं यथा  ॥ ६.६० ॥
अभिषेकोत्सवे सर्वे सुग्रीवाद्याः कपीश्वराः  ।
यथार्हं पूजिताश्चासन्स्रग्गन्धाम्बरभूषणैः  ॥ ६.६१ ॥
विशिष्य मुक्ताहारेण सीतया हनुमान्मुदम् ।
पूजितश्च तथा लेभे यथा सीतावलोकने  ॥ ६.६२ ॥
सर्वासां वानरीणां च कौसल्या पुत्रवत्सला  ।
भूषणैर्भूषयामास वस्त्रचन्दनकुङ्कुमैः  ॥ ६.६३ ॥
रामाज्ञयाथ सर्वेऽपि सुग्रीवादिप्लवङ्गमाः  ।
किष्किन्धां लेभिरे कृच्छ्राच्छ्रीरामविरहातुराः  ॥ ६.६४ ॥
अतिभक्तो दीर्घजीवी लङ्कासमरसाधकः  ।
अनुज्ञातः स रामेण लङ्कां प्रायाद्विभीषणः  ॥ ६.६५ ॥
पितुः सिंहासनं प्राप्य भ्रातृभिः सहितोऽनघः  ।
विरराज तथा रामो यथा विष्णुस्त्रिविष्टपे  ॥ ६.६६ ॥
लक्ष्मणानुमते रामो यौवराज्यं तु दत्तवान् ।
भरतायाप्रमेयाय प्राणात्प्रियतराय सः  ॥ ६.६७ ॥
चत्वारस्ते महात्मानः सभार्या रघुसत्तमाः  ।
खे सतारो यथा चन्द्रस्तथा रेजुः स्वपत्तने  ॥ ६.६८ ॥
इति श्रीरामोदन्ते युद्धकाण्डः समाप्तः ॥ ६.च्॥




अथ उत्तरकाण्डः ॥ ७.अ ॥
राजा पर्यग्रहीदेव भार्यां रावणदूषिताम् ।
इत्यज्ञजनवादेन रामस्तत्याज मैथिलीम् ॥ १४५*७.१ ॥
तद्विदित्वाथ वाल्मीकिरानीयैनां निजाश्रमम् ।
अन्तर्वत्नीं समाश्वास्य तत्रैवावासयत्सुखम् ॥ १४६*७.२ ॥
ऋषिभिः प्रार्थितस्याथ राघवस्य नियोगतः  ।
शत्रुघ्नो लवणं युद्धे निहत्यैनानपालयत् ॥ १४७*७.३ ॥
तपस्यन्तं ततः शूद्रं शम्बूकाख्यं रघूत्तमः  ।
हत्वा विप्रस्य कस्यापि मृतं पुत्रमजीवयत् ॥ १४८ ॥
रामे हेममयीं पत्नीं कृत्वा यज्ञं वितन्वति  ।
आनीय ससुतां सीतां तस्मै प्राचेतसो ददौ  ॥ १४९*७.४ ॥
शङ्क्यमाना पुनश्चैवं रामेण जनकात्मजा  ।
भूम्या प्रार्थितया दत्तं विवरं प्रविवेश सा  ॥ १५०*७.५ ॥
लक्ष्मणः सभयभ्रंशाद्रामेण समुपेक्षितः  ।
मानुषं देहमुत्सृज्य स्वकं रूपं समाविशत् ॥ १५१ ॥
अथ रामस्य निर्देशात्पौरैः सह वनौकसः  ।
निमज्ज्य सरयूतीर्थे देहं त्यक्त्वा दिवं ययुः  ॥ १५२*७.६ ॥
ततो भरतशत्रुघ्नौ निजं रूपमवापतुः  ।
रामोऽपि मानुषं देहं त्यक्त्वा धामाविशत्स्वकम् ॥ १५३*७.७ ॥
श्रीरामोदन्तमाख्यातमिदं मन्दधिया मया  ।
समीक्ष्य निपुणैः सद्भिः संशोध्य परिगृह्यताम् ॥ १५४*७.८ ॥
येषां प्रसादाद्रामस्य चरितं कीर्तितं मया  ।
तान्गुरून्सर्वदा नौमि नारायणपरायणान् ॥ १५५ ॥
यस्तु दाशरथिर्भूत्वा रणे हत्वा च रावणम् ।
ररक्ष लोकान्वैकुण्ठः स मां रक्षतु चिन्मयः  ॥ १५६*७.९ ॥
इति श्रीरामोदन्ते उत्तरकाण्डः समाप्तः ॥ ७.॥

श्रीरामोदन्तं समाप्तम्।
