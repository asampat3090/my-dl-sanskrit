<HTML><HEAD><META HTTP-EQUIV=CONTENT-TYPE CONTENT="TEXT/HTML; CHARSET=UTF-8">
<title>Brahmabindu-Upanisad</title>
<style type="text/css">
  <!--
td {font-family:'Arial Unicode MS', 'Arial Unicode MS Standard', 'Arial';}  -->
 </style></HEAD><BODY><FONT Size=3 Face="Arial Unicode MS, Arial Unicode MS Standard"><BR><BR>

Brahmabindu-Upanisad<BR>
<BR>
Based on the edition by Ramamaya Tarkaratna<BR>
In: The Atharvana-Upanishads.  Calcutta: Ganesha Press, 1872<BR>
(Bibliotheca Indica ; 76)<BR>
<BR>
Input by Oliver Hellwig<BR>
<BR>
<BR>


<!---------------------------------------------------------><BR>
<HR align=left size=1 width="50%" noshade><BR>
THIS TEXT FILE IS FOR REFERENCE PURPOSES ONLY!   <BR>
COPYRIGHT AND TERMS OF USAGE AS FOR SOURCE FILE. <BR>
<BR>
Text converted to Unicode (UTF-8).<BR>
(This file is to be used with a UTF-8 font and your browser's VIEW configuration <BR>
set to UTF-8.)
</font>
<P>
<TABLE width="50%">
<tr><td>description:</td><td align=center>multibyte sequence:</td></tr>
<tr><td>long a</td>          <td align=center>  ā   </td></tr>
<tr><td>long A</td>          <td align=center>  Ā   </td></tr>
<tr><td>long i</td>          <td align=center>  ī   </td></tr>
<tr><td>long I</td>          <td align=center>  Ī   </td></tr>
<tr><td>long u</td>          <td align=center>  ū   </td></tr>
<tr><td>long U</td>          <td align=center>  Ū   </td></tr>
<tr><td>vocalic r</td>       <td align=center>  ṛ  </td></tr>
<tr><td>vocalic R</td>       <td align=center>  Ṛ  </td></tr>
<tr><td>long vocalic r</td>  <td align=center>  ṝ  </td></tr>
<tr><td>vocalic l</td>       <td align=center>  ḷ  </td></tr>
<tr><td>long vocalic l</td>  <td align=center>  ḹ  </td></tr>
<tr><td>velar n</td>         <td align=center>  ṅ  </td></tr>
<tr><td>velar N</td>         <td align=center>  Ṅ  </td></tr>
<tr><td>palatal n</td>       <td align=center>  ñ   </td></tr>
<tr><td>palatal N</td>       <td align=center>  Ñ   </td></tr>
<tr><td>retroflex t</td><td align=center>  ṭ  </td></tr>
<tr><td>retroflex T</td><td align=center>  Ṭ  </td></tr>
<tr><td>retroflex d</td><td align=center>  ḍ  </td></tr>
<tr><td>retroflex D</td><td align=center>  Ḍ  </td></tr>
<tr><td>retroflex n</td><td align=center>  ṇ  </td></tr>
<tr><td>retroflex N</td><td align=center>  Ṇ  </td></tr>
<tr><td>palatal s</td>       <td align=center>  ś   </td></tr>
<tr><td>palatal S</td>       <td align=center>  Ś   </td></tr>
<tr><td>retroflex s</td><td align=center>  ṣ  </td></tr>
<tr><td>retroflex S</td><td align=center>  Ṣ  </td></tr>
<tr><td>anusvara</td>        <td align=center>  ṃ  </td></tr>
<tr><td>visarga</td>         <td align=center>  ḥ  </td></tr>
<tr><td>long e</td>          <td align=center>  ē   </td></tr>
<tr><td>long o</td>          <td align=center>  ō   </td></tr>
<tr><td>l underbar</td>      <td align=center>  ḻ  </td></tr>
<tr><td>r underbar</td>      <td align=center>  ṟ  </td></tr>
<tr><td>n underbar</td>      <td align=center>  ṉ  </td></tr>
<tr><td>k underbar</td>      <td align=center>  ḵ  </td></tr>
<tr><td>t underbar</td>      <td align=center>  ṯ  </td></tr>
</TABLE>
<FONT Size=3 Face="Arial Unicode MS, Arial Unicode MS Standard">

Unless indicated otherwise, accents have been dropped in order <BR>
to facilitate word search.<BR>
<BR>
For a comprehensive list of GRETIL encodings and formats see:<BR>
www.sub.uni-goettingen.de/ebene_1/fiindolo/gretil/gretdiac.pdf<BR>
and<BR>
www.sub.uni-goettingen.de/ebene_1/fiindolo/gretil/gretdias.pdf
<BR>
<HR align=left size=1 width="50%" noshade><BR>
<!---------------------------------------------------------><BR>
<BR>
<BR>
<BR>


oṃ<BR>
mano hi dvividhaṃ proktaṃ śuddhaṃ cāśuddham eva ca  /<BR>
aśuddhaṃ kāmasaṃkalpaṃ śuddhaṃ kāmavivarjitam  // BrbUp_1 //<BR>
mana eva manuṣyāṇāṃ kāraṇaṃ bandhamokṣayoḥ  /<BR>
bandhāya viṣayāsaktaṃ muktyai nirviṣayaṃ smṛtam  // BrbUp_2 //<BR>
yato nirviṣayasyāsya manaso muktir iṣyate  /<BR>
tasmān nirviṣayaṃ nityaṃ manaḥ kāryaṃ mumukṣuṇā  // BrbUp_3 //<BR>
nirastaviṣayāsaṅgaṃ saṃniruddhaṃ mano hṛdi  /<BR>
yadā yāty unmanībhāvaṃ tadā tat paramamadam  // BrbUp_4 //<BR>
tāvad eva niroddhavyaṃ yāvaddhṛdi gataṃ kṣayam  /<BR>
etaj jñānaṃ ca mokṣaṃ ca ato 'nyo granthavistaraḥ  // BrbUp_5 //<BR>
naiva cintyaṃ na cācintyam acintyaṃ cintyam eva ca  /<BR>
pakṣapātavinirmuktaṃ brahma sampadyate tadā  // BrbUp_6 //<BR>
svareṇa saṃdhayed yogam asvaraṃ bhāvayet param  /<BR>
asvareṇa hi bhāvena bhāvo nābhāva iṣyate  // BrbUp_7 //<BR>
tad eva niṣkalaṃ brahma nirvikalpaṃ nirañjanam  /<BR>
tad brahmāham iti jñātvā brahma sampadyate dhruvam  // BrbUp_8 //<BR>
nirvikalpam anantaṃ ca hetudṛṣṭāntavarjitam  /<BR>
aprameyam anādyaṃ ca jñātvā ca paramaṃ śivam  // BrbUp_9 //<BR>
na nirodho na cotpattir na vandyo na ca śāsanam  /<BR>
na mumukṣā na muktiś ca ity eṣā paramārthatā  // BrbUp_10 //<BR>
eka evātmā mantavyo jāgratsvapnasuṣuptiṣu  /<BR>
sthānatrayād vyatītasya punarjanma na vidyate  // BrbUp_11 //<BR>
eka eva hi bhūtātmā bhūte bhūte vyavasthitaḥ  /<BR>
ekadhā bahudhā caiva dṛśyate jalacandravat  // BrbUp_12 //<BR>
ghaṭasaṃbhṛtam ākāśaṃ līyamāne ghaṭe yathā  /<BR>
ghaṭo līyeta nākāśaṃ tadvaj jīvo ghaṭopamaḥ  // BrbUp_13 //<BR>
ghaṭavad vividhākāraṃ bhidyamānaṃ punaḥ punaḥ  /<BR>
tadbhagnaṃ na ca jānāti sa jānāti ca nityaśaḥ  // BrbUp_14 //<BR>
śabdamāyāvṛto yāvat tāvat tiṣṭhati puṣkare  /<BR>
bhinne tamasi caikatvam ekam evānupaśyati  // BrbUp_15 //<BR>
śabdākṣaraṃ paraṃ brahma yasmin kṣīṇe yad akṣaram  /<BR>
tad vidvān akṣaraṃ dhyāyed yadīcchecchāntim ātmanaḥ  // BrbUp_16 //<BR>
dve vidye veditavye tu śabdabrahma paraṃ ca yat  /<BR>
śabdabrahmaṇi niṣṇātaḥ paraṃ brahmādhigacchati  // BrbUp_17 //<BR>
grantham abhyasya medhāvī jñānavijñānatattvataḥ  /<BR>
palālam iva dhānyārthī tyajed grantham aśeṣataḥ  // BrbUp_18 //<BR>
gavām anekavarṇānāṃ kṣīrasyāpy ekavarṇatā  /<BR>
kṣīravat paśyate jñānaṃ liṅginas tu gavāṃ yathā  // BrbUp_19 //<BR>
ghṛtam iva payasi nigūḍhaṃ bhūte bhūte ca vasati vijñānam  /<BR>
satataṃ manthayitavyaṃ manasā manthānabhūtena  // BrbUp_20 //<BR>
jñānanetraṃ samādāya cared vahnim ataḥ param  /<BR>
niṣkalaṃ nirmalaṃ śāntaṃ tad brahmāham iti smṛtam  // BrbUp_21 //<BR>
sarvabhūtādhivāsaṃ ca yad bhūteṣu vasaty adhi  /<BR>
sarvānugrāhakatvena tad asmy ahaṃ vāsudeva  // BrbUp_22 //<BR>
<BR>
<BR>
<BR>
</font></body></html>