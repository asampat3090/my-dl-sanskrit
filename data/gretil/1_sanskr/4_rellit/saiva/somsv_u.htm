<HTML><HEAD><META HTTP-EQUIV=CONTENT-TYPE CONTENT="TEXT/HTML; CHARSET=UTF-8">
<title>Somananda: Saktavijnana</title>
<style type="text/css">
  <!--
td {font-family:'Arial Unicode MS', 'Arial Unicode MS Standard', 'Arial';}  -->
 </style></HEAD><BODY><FONT Size=3 Face="Arial Unicode MS, Arial Unicode MS Standard"><BR><BR>

Somananda: Saktavijnana<BR>
Based on the ed. by J.D. Zaidoo<BR>
Srinagar: Research Department, 1947<BR>
<BR>
Input by Oliver Hellwig<BR>
<BR>


<!---------------------------------------------------------><BR>
<HR align=left size=1 width="50%" noshade><BR>
THIS TEXT FILE IS FOR REFERENCE PURPOSES ONLY!   <BR>
COPYRIGHT AND TERMS OF USAGE AS FOR SOURCE FILE. <BR>
<BR>
Text converted to Unicode (UTF-8).<BR>
(This file is to be used with a UTF-8 font and your browser's VIEW configuration <BR>
set to UTF-8.)
</font>
<P>
<TABLE width="50%">
<tr><td>description:</td><td align=center>multibyte sequence:</td></tr>
<tr><td>long a</td>          <td align=center>  ā   </td></tr>
<tr><td>long A</td>          <td align=center>  Ā   </td></tr>
<tr><td>long i</td>          <td align=center>  ī   </td></tr>
<tr><td>long I</td>          <td align=center>  Ī   </td></tr>
<tr><td>long u</td>          <td align=center>  ū   </td></tr>
<tr><td>long U</td>          <td align=center>  Ū   </td></tr>
<tr><td>vocalic r</td>       <td align=center>  ṛ  </td></tr>
<tr><td>vocalic R</td>       <td align=center>  Ṛ  </td></tr>
<tr><td>long vocalic r</td>  <td align=center>  ṝ  </td></tr>
<tr><td>vocalic l</td>       <td align=center>  ḷ  </td></tr>
<tr><td>long vocalic l</td>  <td align=center>  ḹ  </td></tr>
<tr><td>velar n</td>         <td align=center>  ṅ  </td></tr>
<tr><td>velar N</td>         <td align=center>  Ṅ  </td></tr>
<tr><td>palatal n</td>       <td align=center>  ñ   </td></tr>
<tr><td>palatal N</td>       <td align=center>  Ñ   </td></tr>
<tr><td>retroflex t</td><td align=center>  ṭ  </td></tr>
<tr><td>retroflex T</td><td align=center>  Ṭ  </td></tr>
<tr><td>retroflex d</td><td align=center>  ḍ  </td></tr>
<tr><td>retroflex D</td><td align=center>  Ḍ  </td></tr>
<tr><td>retroflex n</td><td align=center>  ṇ  </td></tr>
<tr><td>retroflex N</td><td align=center>  Ṇ  </td></tr>
<tr><td>palatal s</td>       <td align=center>  ś   </td></tr>
<tr><td>palatal S</td>       <td align=center>  Ś   </td></tr>
<tr><td>retroflex s</td><td align=center>  ṣ  </td></tr>
<tr><td>retroflex S</td><td align=center>  Ṣ  </td></tr>
<tr><td>anusvara</td>        <td align=center>  ṃ  </td></tr>
<tr><td>visarga</td>         <td align=center>  ḥ  </td></tr>
<tr><td>long e</td>          <td align=center>  ē   </td></tr>
<tr><td>long o</td>          <td align=center>  ō   </td></tr>
<tr><td>l underbar</td>      <td align=center>  ḻ  </td></tr>
<tr><td>r underbar</td>      <td align=center>  ṟ  </td></tr>
<tr><td>n underbar</td>      <td align=center>  ṉ  </td></tr>
<tr><td>k underbar</td>      <td align=center>  ḵ  </td></tr>
<tr><td>t underbar</td>      <td align=center>  ṯ  </td></tr>
</TABLE>
<FONT Size=3 Face="Arial Unicode MS, Arial Unicode MS Standard">

Unless indicated otherwise, accents have been dropped in order <BR>
to facilitate word search.<BR>
<BR>
For a comprehensive list of GRETIL encodings and formats see:<BR>
www.sub.uni-goettingen.de/ebene_1/fiindolo/gretil/gretdiac.pdf<BR>
and<BR>
www.sub.uni-goettingen.de/ebene_1/fiindolo/gretil/gretdias.pdf
<BR>
<HR align=left size=1 width="50%" noshade><BR>
<!---------------------------------------------------------><BR>
<BR>
<BR>
<BR>


<BR>
sthānaṃ praveśo rūpaṃ ca lakṣaṃ lakṣaṇameva ca /<BR>
utthāpanaṃ bodhanaṃ ca cakraviśrāmameva ca // SomSv_1<BR>
bhūmikāgamanaṃ caiva antāvasthā tathaiva ca /<BR>
viśrāmaḥ pariṇāmaśca tathāgamanameva ca // SomSv_2<BR>
iti trayodaśavidhaṃ śāktaṃ vijñānamuttamam /<BR>
sarveṣu trikaśāstreṣu sūcitaṃ śambhunā svayam // SomSv_3<BR>
nābhyadho 'ṅgulāḥ pañca meḍhrasyordhvāṅguladvayam /<BR>
tanmadhye kandanāmā ca cakrasthānamiti smṛtam // SomSv_4<BR>
prāṇāpānanirodhena manastatraiva niḥkṣipet /<BR>
samyag vāyugatiṃ jitvā yāvan madhyagatāṃ nayet // SomSv_5<BR>
eṣa praveśa ity āhū rūpaṃ vakṣyāmi cādhunā /<BR>
śṛṅgāṭakanibhaṃ cakraṃ ṣaḍaraṃ cāparaṃ dhruvam // SomSv_6<BR>
dāḍimīkusumaprakhyaṃ kandaṃ vai jātilohitam /<BR>
etadrūpaṃ samākhyātaṃ tṛtīyaṃ cintanātmakam // SomSv_7<BR>
tanmadhye nikṣipec cittaṃ yāvat tatra sthirīkṛtam /<BR>
tyaktaruddho yadā vāyustadā lakṣaṃ vinirdiśet // SomSv_8<BR>
kandacakrasya madhyasthā tv anāhatamayī kalā /<BR>
adhaūrdhve rekhāsaṃyuktā bhujaṃgakuṭilākṛtiḥ // SomSv_9<BR>
ūrdhvādho 'vasthitāvasthā sūryācandramasāv ubhau /<BR>
satyaṃ virājamānā sā sahasrārkasamaprabhā // SomSv_10<BR>
tāmevālokayec chaktiṃ manāk kumbhakavṛttinā /<BR>
etal lakṣaṇam uddiṣṭam utthāpanam ataḥ param // SomSv_11<BR>
juṣadrecakavṛttyā tu mantraṃ caiva samuccaret /<BR>
prabuddhāṃ cintayecchaktiṃ daṇḍavat parameśvarīm // SomSv_12<BR>
ādhāramadhyādāyātā suṣumnāmārgam āśritā /<BR>
utthāpanaṃ samākhyātaṃ bodhanaṃ paratastathā // SomSv_13<BR>
kandastho vedhayen nābhiṃ tato hṛtsthaṃ pitāmaham /<BR>
kaṇṭhasthamacyutaṃ sākṣādrudraṃ tālutale sthitam // SomSv_14<BR>
bhruvormadhyagataṃ tv īśaṃ brahmadvāre sadāśivam /<BR>
bodhayitvā vrajed āśu padaṃ cānāśritaṃ śivam // SomSv_15<BR>
etadbodhanam uddiṣṭaṃ cakraviśrāmaṇaṃ tataḥ /<BR>
svābhāvikaṃ dalaṃ dīptaṃ dravaṃ sthiranabhopamam // SomSv_16<BR>
amṛtaṃ śekharaṃ caiva śaktirbrahmā tathaiva ca /<BR>
bindunādaṃ tathā proktaṃ cakradvādaśakaṃ kila // SomSv_17<BR>
vedhayantī kramāc chaktiścakre cakre pratikṣaṇam /<BR>
viśramet sā mahādevī cakraviśrāma uttamaḥ // SomSv_18<BR>
hṛdayaṃ kampate pūrvaṃ tālukadvārameva ca /<BR>
śiraśca bhramate tasya dṛṣṭisaṃkrāntilakṣaṇam // SomSv_19<BR>
ekaikaṃ bhramayaty aṅgam aṅgapratyaṅgasaṃdhiṣu /<BR>
ghūrṇate hṛdayaṃ cāsya samyagvidyāprabhāvataḥ // SomSv_20<BR>
yāni yāni vikārāṇi avasthā kurute sataḥ /<BR>
teṣu teṣu na bhetavyaṃ krīḍati parameśvarī // SomSv_21<BR>
amṛte seyam unmattā vikārān kurute bahūn /<BR>
malatrayavikārau bahujanmasu yatkṛtam // SomSv_22<BR>
dhunoti samalān pāśāt paraśaktisamutthitān /<BR>
bhūmikāgamanaṃ proktam antāvasthā tathocyate // SomSv_23<BR>
yat saṃkrāntau romaharṣo 'srupāto jṛmbhārambho gadgadā gīr giro 'ntaḥ /<BR>
granthisphoṭaḥ sparśadivyapraharṣo binduspandā nābhikandāt sphuranti // SomSv_24<BR>
antāvasthā samākhyātā viśrāmas tv adhunocyate /<BR>
nābhicakraviniryātā yadā śaktiḥ prabudhyate // SomSv_25<BR>
tadā tv astamitaṃ sarvamakṣagrāmaṃ bahiḥ sthitam /<BR>
yadā sā paramā śaktiḥ sulīnā parame pade // SomSv_26<BR>
tadā na vindate kiṃcid viṣayī viṣayāntaram /<BR>
śive viśrāmyate śaktistadā viśrāma ucyate // SomSv_27<BR>
yatra viśramaṇaṃ śaktermanastatra layaṃ vrajet /<BR>
tadātmā paramātmatve jñātavyo niścitātmabhiḥ // SomSv_28<BR>
śivībhūto bhavatyātmā pariṇāmaḥ sa eva hi /<BR>
sadā sa varṣate divyam amṛtaṃ jantujīvanam // SomSv_29<BR>
cittaṃ tatra tu saṃdhārya punardaivī viśettu sā /<BR>
tadā tv āgamanaṃ proktamevaṃ samyak trayodaśa // SomSv_30<BR>
<BR>
<BR>
<BR>
</font></body></html>