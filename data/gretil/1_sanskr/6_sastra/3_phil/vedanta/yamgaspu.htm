<HTML><HEAD><META HTTP-EQUIV=CONTENT-TYPE CONTENT="TEXT/HTML; CHARSET=UTF-8">
<title>Yamuna: Gitarthasangraha</title>
<style type="text/css">
  <!--
td {font-family:'Arial Unicode MS', 'Arial Unicode MS Standard', 'Arial';}  -->
 </style></HEAD><BODY><FONT Size=3 Face="Arial Unicode MS, Arial Unicode MS Standard"><BR><BR>

Yamuna: Gitarthasangraha<BR>
<BR>
Input by Sadanori ISHITOBI<BR>
<BR>
<BR>
PLAIN TEXT VERSION<BR>
<BR>
<BR>
<BR>
<BR>



<!---------------------------------------------------------><BR>
<HR align=left size=1 width="50%" noshade><BR>
THIS TEXT FILE IS FOR REFERENCE PURPOSES ONLY!   <BR>
COPYRIGHT AND TERMS OF USAGE AS FOR SOURCE FILE. <BR>
<BR>
Text converted to Unicode (UTF-8).<BR>
(This file is to be used with a UTF-8 font and your browser's VIEW configuration <BR>
set to UTF-8.)
</font>
<P>
<TABLE width="50%">
<tr><td>description:</td><td align=center>multibyte sequence:</td></tr>
<tr><td>long a</td>          <td align=center>  ā   </td></tr>
<tr><td>long A</td>          <td align=center>  Ā   </td></tr>
<tr><td>long i</td>          <td align=center>  ī   </td></tr>
<tr><td>long I</td>          <td align=center>  Ī   </td></tr>
<tr><td>long u</td>          <td align=center>  ū   </td></tr>
<tr><td>long U</td>          <td align=center>  Ū   </td></tr>
<tr><td>vocalic r</td>       <td align=center>  ṛ  </td></tr>
<tr><td>vocalic R</td>       <td align=center>  Ṛ  </td></tr>
<tr><td>long vocalic r</td>  <td align=center>  ṝ  </td></tr>
<tr><td>vocalic l</td>       <td align=center>  ḷ  </td></tr>
<tr><td>long vocalic l</td>  <td align=center>  ḹ  </td></tr>
<tr><td>velar n</td>         <td align=center>  ṅ  </td></tr>
<tr><td>velar N</td>         <td align=center>  Ṅ  </td></tr>
<tr><td>palatal n</td>       <td align=center>  ñ   </td></tr>
<tr><td>palatal N</td>       <td align=center>  Ñ   </td></tr>
<tr><td>retroflex t</td><td align=center>  ṭ  </td></tr>
<tr><td>retroflex T</td><td align=center>  Ṭ  </td></tr>
<tr><td>retroflex d</td><td align=center>  ḍ  </td></tr>
<tr><td>retroflex D</td><td align=center>  Ḍ  </td></tr>
<tr><td>retroflex n</td><td align=center>  ṇ  </td></tr>
<tr><td>retroflex N</td><td align=center>  Ṇ  </td></tr>
<tr><td>palatal s</td>       <td align=center>  ś   </td></tr>
<tr><td>palatal S</td>       <td align=center>  Ś   </td></tr>
<tr><td>retroflex s</td><td align=center>  ṣ  </td></tr>
<tr><td>retroflex S</td><td align=center>  Ṣ  </td></tr>
<tr><td>anusvara</td>        <td align=center>  ṃ  </td></tr>
<tr><td>visarga</td>         <td align=center>  ḥ  </td></tr>
<tr><td>long e</td>          <td align=center>  ē   </td></tr>
<tr><td>long o</td>          <td align=center>  ō   </td></tr>
<tr><td>l underbar</td>      <td align=center>  ḻ  </td></tr>
<tr><td>r underbar</td>      <td align=center>  ṟ  </td></tr>
<tr><td>n underbar</td>      <td align=center>  ṉ  </td></tr>
<tr><td>k underbar</td>      <td align=center>  ḵ  </td></tr>
<tr><td>t underbar</td>      <td align=center>  ṯ  </td></tr>
</TABLE>
<FONT Size=3 Face="Arial Unicode MS, Arial Unicode MS Standard">

Unless indicated otherwise, accents have been dropped in order <BR>
to facilitate word search.<BR>
<BR>
For a comprehensive list of GRETIL encodings and formats see:<BR>
www.sub.uni-goettingen.de/ebene_1/fiindolo/gretil/gretdiac.pdf<BR>
and<BR>
www.sub.uni-goettingen.de/ebene_1/fiindolo/gretil/gretdias.pdf
<BR>
<HR align=left size=1 width="50%" noshade><BR>
<!---------------------------------------------------------><BR>
<BR>
<BR>
<BR>

svadharmajñānavairāgyasādhyabhaktyekagocaraḥ  |<BR>
nārāyaṇaḥ paraṃ brahma gītāśāstre samīritaḥ  || YGas_1 ||<BR>
<BR>
jñānakarmātmike niṣṭhe yogalakṣe susaṃskṛte  |<BR>
ātmānubhūtisiddhyārthe pūrvaṣaṭkena coditaḥ  || YGas_2 ||<BR>
<BR>
madhyame bhagavattattvayāthātmyāvāptisiddhaye  |<BR>
jñānakarmābhinirvartyo bhaktiyogaḥ prakīrtitaḥ  || YGas_3 ||<BR>
<BR>
pradhānapuruṣavyaktasarveśvaravivecanam  |<BR>
karma dhīr bhaktir ityādipūrvaśeṣo 'ntimoditaḥ  || YGas_4 ||<BR>
<BR>
asthānasnehakāruṇyadharmādharmadhiyākulam  |<BR>
pārthaṃ prapannam uddiśya śāstrāvatraṇaṃ kṛtam  || YGas_5 ||<BR>
<BR>
nityātmāsaṅgakarmehagocarā sāṃkhyayogadhīḥ  |<BR>
dvitīye sthitadhīlakṣyā proktā tanmohaśāntaye  || YGas_6 ||<BR>
<BR>
asaktyā lokarakṣāyai guṇeṣv āropya kartrktām  |<BR>
sarveśvare vā nyasyoktā tṛtīye karmakāryatā  || YGas_7 ||<BR>
<BR>
prasaṅgāt svasvabhāvoktiḥ karmaṇo 'karmatāsya ca  |<BR>
bhedā jñānasya māhātmyam caturthādhyāya ucyate  || YGas_8 ||<BR>
<BR>
karmayogasya saukaryaṃ śaighryaṃ kāścana tadvidhāḥ  |<BR>
brahmajñānprakāraś ca pañcamādhyāya ucyate  || YGas_9 ||<BR>
<BR>
yogābhyāsavidhir yogī caturdhā yogasādhanam  |<BR>
yogasiddhaḥ svayogasya pāramyaṃ ṣaṣṭha ucyate  || YGas_10 ||<BR>
<BR>
svayāthātmyaṃ prakṛtyāsya tirodhiḥ śaraṇāgatiḥ  |<BR>
bhaktabhedaḥ prabuddhasya śraiṣṭhyaṃ saptama ucyate  || YGas_11 ||<BR>
<BR>
aiśvaryākṣarayāthātmyaṃ bhagavaccaraṇārthiṇām  |<BR>
vedyopādeyabhāvānām aṣṭame bhede ucyate  || YGas_12 ||<BR>
<BR>
svamāhātmyaṃ manuṣyatve paratvaṃ ca mahātmanām  |<BR>
viśeṣo navame yogo bhaktirūpaḥ prakīrtitaḥ  || YGas_13 ||<BR>
<BR>
svakalyāṇaguṇānantyakṛtsnasvādhīnatāmatiḥ  |<BR>
bhaktyutpattivivṛdhyarthā vistīrṇā daśamoditā  || YGas_14 ||<BR>
<BR>
ekādaśe 'sya yāthātmyasākṣātkārāvalokanam  |<BR>
dattam uktā vidiprāptyor bhaktyekopāyatā tathā  || YGas_15 ||<BR>
<BR>
bhaktiśraiṣṭhyam upāyoktir aśaktasyātmaniṣṭhatā  |<BR>
tatprakārās tv atiprītir bhakte dvādaśa ucyate  || YGas_16 ||<BR>
<BR>
dehasvarūpam ātmāptihetur ātmaviśodhanam  |<BR>
bandhahetur vivekaś ca trayodaśa udīryate  || YGas_17 ||<BR>
<BR>
guṇabandhavidhau teṣāṃ kartṛtvam tannivartanam  |<BR>
gatitrayasvamūlatvaṃ caturdaśa udīryate  || YGas_18 ||<BR>
<BR>
acinmiśrād viśuddhāc ca cetanāt puruṣottamaḥ  |<BR>
vyāpānād bharaṇāt svāmyād anyaḥ pañcadaśoditaḥ  || YGas_19 ||<BR>
<BR>
devāsuravibhāgoktipūrvikā śāstravaśyatā  |<BR>
tattvānuṣṭhānavijñānasthemne ṣoḍaśa ucyate  || YGas_20 ||<BR>
<BR>
aśāstram āsuraṃ kṛtsnam śāstrīyaṃ guṇataḥ pṛthak  |<BR>
lakṣaṇaṃ śāstrasiddhasya tridhā saptadaśoditam  || YGas_21 ||<BR>
<BR>
īśvare kartṛtābuddhiḥ sattvopādeyatāntime  |<BR>
svakarmapariṇāmaś ca śāstrasārārtha ucyate  || YGas_22 ||<BR>
<BR>
karmayogas tapastīrthadānayajñādisevanam  |<BR>
jñānayogo jitasvāntaiḥ pariśuddhātmani sthitiḥ  || YGas_23 ||<BR>
<BR>
bhaktiyogaḥ parāikāntyaprītyā dhyānādiṣu sthitiḥ  |<BR>
trayānām api yogānāṃ tribhir anyonyasaṃgamaḥ  || YGas_24 ||<BR>
<BR>
nityanaimittikānāṃ ca parārādhanarūpiṇam  |<BR>
ātmaṛṣṭes trayo 'py ete yogadvāreṇa sādhakāḥ  || YGas_25 ||<BR>
<BR>
nirastanikhilājñāno dṛṣṭvātmānaṃ parānugam  |<BR>
pratilabhya parāṃ bhaktiṃ tayaivāvāpnoti tatpadam  || YGas_26 ||<BR>
<BR>
bhaktiyogas tadarthī cet samagrāiśvaryasādhanam  |<BR>
ātmārthī cet trayo 'py ete tatkaivalyasya sādhakāḥ  || YGas_27 ||<BR>
<BR>
aikāntyaṃ bhagavaty eṣāṃ samānam adhikāriṇām  |<BR>
yāvatprāpti parārthī cet tad evātyantam aśunute  || YGas_28 ||<BR>
<BR>
jñānī tu paramaikāntī tadāyattātmajīvanaḥ  |<BR>
tatsaṃśleṣaviyogaikasukhaduḥkhas tadekadhīḥ  || YGas_29 ||<BR>
<BR>
bhagavaddhyānayogoktivandanastutikīrtanaiḥ  |<BR>
labdhātmā tadgataprāṇamanobuddhīndriyakriyaḥ  || YGas_30 ||<BR>
<BR>
nijakarmādibhaktyantaṃ kuryāt prītyaiva kāritaḥ  |<BR>
upāyatāṃ parityajya nyasyed deve tu tām abhīḥ  || YGas_31 ||<BR>
<BR>
aikāntyātyantadāsyaikaratis tatpadam āpnuyāt  |<BR>
tatpradhānam idaṃ śāstram iti gītārthasaṃgrahaṃ  || YGas_32 ||<BR>
<BR>
<BR>
<BR>
<BR>
</font></body></html>